མཚལ་མིན་པ་བསོད་ནམས་བཟང་པོའི་
གསུང་འབུམ། 
པོད་དང་པོ། 

༄། །རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་འགྲེལ་བཤད་རིན་ཆེན་ཕྲེང་བའི་དཀར་ཆག
མཚན་དོན་སོགས་བཤད་པ། 
1 གཞུང་དོན་ཉིད་བཤད་པ་ལ་གསུམ་ལས་དང་པོ་
2 རྩོམ་པ་ལ་འཇུག་པའི་ཡན་ལག་བཤད་པ། 
3 འཇུག་བྱ་བསྟན་བཅོས་ཉིད་བཤད་པ་ལ་བཞི་ལས་དང་པོ་དགོས་པའི་དབང་གི་ཚད་མ་མདོ་ཡི་རང་དོན་ལེའུ་
དང་པོར་བཤད་པ། 
4 རང་དོན་རྗེས་དཔག་མདོར་བསྟན་པ། 
5 རང་དོན་རྗེས་དཔག་རྒྱས་བཤད་ལ་བཞི་ལས་དང་པོ་གཏན་ཚིགས་རྣམ་གསུམ་ཞེས་པ་བཤད་པ། 
6 ཁོ་ན་ཞེས་པའི་ཚིག་དོན་བཤད་པ། 
7 གཏན་ཚིགས་ལྟར་སྣང་ཞེས་པ་བཤད་པ། 
8 མེད་ན་མི་འབྱུང་ཞེས་པ་བཤད་པ། 
9 རྟགས་ལ་འབྲེལ་བ་མི་དགོས་པར་འདོད་པ་དགག་པ། 
10 རྟགས་ལ་འབྲེལ་བ་ངེས་པར་དགོས་པ་བསྒྲུབ་པ། 
11 སྒྲ་རྟོག་ཡུལ་ལ་འཇུག་ཚུལ་བཤད་པ། 
12 རང་མཚན་ལ་མི་སྦྱོར་ཞིང་གཞན་སེལ་ལ་སྦྱོར་བ་བཤད་པ། 
13 རྟོགས་ཕན་ཚུན་བརྟེན་པ་སྤང་བ་སོགས། 
14 ལེའུ་གཉིས་པ་ལམ་དང་ལམ་མིན་ཕྱེ་སྟེ་ཚད་མ་
15 མདོ་ཡི་མཆོད་ཚིགས་བཅད་བཤད་པ། 
16 ཚིགས་བཅད་རིམ་བཞིན་བཤད་དེ་རང་བཞིན་རྟགས་ལས་ཚད་མར་སྒྲུབ་པ་ལ་དྲུག་ལས་དང་པོ་ཚད་མ་
བཤད་པ། 

17 གྱུར་པ་བཤད་པ། 
18 ཕན་བཞེད་པ་བཤད་པ། 
19 སྟོན་པ་བཤད་པ། 
20 བདེ་གཤེགས་བཤད་པ། 
21 སྐྱོབ་པ་བཤད་པ། 
22 རིམ་ལས་ལྡོག་སྟེ་འབྲས་རྟགས་ཀྱིས་ཚད་མར་སྒྲུབ་པ་ལ། 
23 བདེན་བཞི་སྟོན་པས་སྐྱོབ་པར་བསྟན་པ། 
24 བསྟན་བྱའི་བདེན་བཞི་གཏན་ལ་དབབ་པ། 
25 སྐྱོབ་པ་ལས་བདེ་གཤེགས་གྲུབ་ཚུལ། 
26 བདེ་གཤེགས་ལས་སྟོན་པ་གྲུབ་ཚུལ། 
27 དེ་ལས་བསམ་པ་ཕན་བཞེད་གྲུབ་ཚུལ། 
28 དེ་བཞིས་ཚད་མ་གྲུབ་ཚུལ། 
29 ལེའུ་གསུམ་པ་ལོག་རྟོག་རྣམ་བཞི་བསལ་ཏེ་ཚད་མ་མདོ་ཡི་མངོན་སུམ་ལེའུ་བཤད་པ། 
30 མངོན་སུམ་རང་གི་ངོ་བོ་ལ་ལོག་རྟོག་བསལ་བ། 
31 མངོན་སུམ་རང་གི་ངོ་བོ་ལ་ལོག་བསལ་བ། 
32 དབང་པོའི་མངོན་སུམ་བཤད་པ། ༡༧༥
33 ཡིད་མངོན་བཤད་པ། ༡༩༨
34 རང་རིག་མངོན་སུམ་བཤད་པ། 
35 རྣལ་འབྱོར་མངོན་སུམ་བཤད་པ། 
36 མངོན་སུམ་ལྟར་སྣང་བཤད་པ། 

37 མངོན་སུམ་ཚད་མའི་འབྲས་བུ་ལ་ལོག་རྟོག་བསལ་བ། ༢༡༠
38 ཚད་འབྲས་བཤད་པ། 
39 ཚུལ་གཉིས་རྒྱས་པར་བཤད་པ། ༢༢༢
40 རང་རིག་རྒྱས་པར་བཤད་པ། ༢༣༢
41 ལེའུ་བཞི་པ་སྒྲུབ་ངག་དོན་བཅས་བཤད་དེ་ཚད་མ་མདོ་ཡི་གཞན་དོན་ལེའུ་བཤད་པ། 
42 རྗོད་བྱེད་ངག་བཤད་པ། 
43 བརྗོད་བྱའི་དོན་བཤད་པ་ལ་གཉིས་ལས་དང་པོ་དོན་གྱི་གོ་བྱ་བསྒྲུབ་བྱ་བཤད་པ། ༣༦༡
44 རང་ལུགས་ཀྱི་བསྒྲུབ་བྱའི་མཚན་ཉིད་བཤད་པ། 
45 གཞན་ལུགས་ཀྱི་བསྒྲུབ་བྱའི་མཚན་ཉིད་དགག་པ། 
46 རྟགས་དམ་བཅའ་དང་འགལ་བའི་དཔེ་དགག་པ། 
47 འདོད་པ་རྒྱས་པར་བཤད་པ། 
48 རང་ཉིད་རྒྱས་པར་བཤད་པ། 
49 མ་བསལ་བ་རྒྱས་པར་བཤད་པ། 
50 དངོས་ཀྱི་བསྟན་བྱ་གཏན་ཚིགས་བཤད་པ། 
51 ཐ་མར་ཇི་ལྟར་འགྱུར་ཚུལ་བཤད་པ། 

༄༅༅། །རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་
འགྲེལ་བཤད་རིན་པོ་ཆེའི་ཕྲེང་བ་ཞེས་
བྱ་བ་བཞུགས་སོ། །
མཚལ་མིན་པ་བསོད་ནམས་བཟང་པོས་མཛད། 

༄༅༅། །རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་འགྲེལ་བཤད་རིན་པོ་ཆེའི་ཕྲེང་
བ་ཞེས་བྱ་བ། མགོན་པོ་འཇམ་པའི་དབྱངས་ལ་ཕྱག་འཚལ་ལོ། །
ཡང་དག་ཡེ་ཤེས་དཀྱིལ་འཁོར་རྒྱས། །
བསམ་ཡས་ཡོན་ཏན་རི་བོང་འཛིན། །
ཕྲིན་ལས་འོད་དཀར་ཕྱོགས་བཅུར་འཕྲོ། །
འཇམ་མགོན་སྨྲ་བའི་ཟླ་བ་རྒྱལ། །
དྷརྨཱ་ཀིརྟི་གཉིས་པ་ཀུན་དགའ་དཔལ། །
དེས་མཛད་ཡིད་ཀྱི་མུན་སེལ་སྙིང་པོ་བླངས། །
ཚིག་བསྡུས་དོན་རྫོགས་རིན་ཆེན་ཕྲེང་བ་འདི། །
དོན་གཉེར་སློབ་མས་བསྐུལ་ཕྱིར་འདིར་དགོད་བྱ། །
དེ་ཡང་འདིར་འཇམ་དཔལ་རྩ་བའི་རྒྱུད་ལས། ཡི་གེ་དྷ་ཞེས་སྡོམ་བརྩོན་ཉིད། །ལྷོ་
ཡི་ཕྱོགས་སུ་རྣམ་པར་བསྒྲགས། །ཕ་རོལ་རྒོལ་བ་བཟློག་ནས་ནི། །དེ་བཞིན་སྡོམ་བརྩོན་
སྔགས་ཀྱང་འགྲུབ། །ཅེས་དང༌། མགོན་པོ་ནག་པོའི་རྒྱུད་ལས། པཎྜི་ཏ་རྣམས་ཀྱི་གཙོ་བོར་
གྱུར་པ་ཆོས་ཀྱི་གྲགས་པ་ཞེས་པ་འདི་དང་སྐྱེས་བུ་དྲུག་བསྟན་པ་ལ་ཕན་པ། ཚངས་པར་སྤྱོད་
པ་ལ་གནས་པ་རྣམས་ཀྱིས་གྲུབ་པ་ཐོབ་པོ་ཞེས་ལུང་བསྟན་ཅིང༌། དཔལ་ཀུན་ཏུ་བཟང་པོའི་
ངོ་བོ་ཆོས་ཀྱི་གྲགས་པས་མཛད་པའི་རྒྱས་པའི་བསྟན་བཅོས་ཚད་མ་རྣམ་འགྲེལ་འཆད་པ་ལ་
གསུམ། མཚན་དོན་སོགས་བཤད། གཞུང་དོན་ཉིད་བཤད། འགྱུར་བྱང་རྣམས་བཤད་པའོ། །

དང་པོ་ལ་གཉིས། མཚན་དོན་དངོས་དང༌། ཕྱག་གིས་མཆོད་པའོ། །དང་པོ་ལ། མཚན་
གྱི་ངོ་བོ་དང་དེ་བསྒྱུར་བ་གཉིས་ཀྱི་དང་པོ་ནི། རྒྱ་གར་ནི་འཕགས་པའི་ཡུལ་ཏེ་དེར་གྲགས་
པའི་སྐད་ལ། སྐད་རིགས་བཞིའམ་ལྔ་ལས། སཾ་ཀྲྀ་ཏའི་སྐད་དུའམ་རྒྱ་གར་སྐད་ལ། བསྟན་
བཅོས་འདི་ཡི་མིང་ལ་པྲ་མ་ཎ་བར་ཏི་ཀ་ཀཱ་རི་ཀ་ཞེས་ཟེར་རོ། །བོད་ཁ་བ་ཅན་པའི་སྐད་དུ། 
ཚད་མ་རྣམ་འགྲེལ་གྱི་ཚིག་ལེའུར་བྱས་པ་ཞེས་ཟེར་རོ། །
གཉིས་པ་ནི། མ་ཎ་སྐད་ཀྱི་བྱིངས་ཏེ་འཇལ་བ། པྲ་ནི་དང་པོ་སོགས་ལ་འཇུག་པས་དོན་
འགྱུར་དུ་མཛད་དེ། ཚད་མ། བར་ཏི་ཀ་ནི་རྣམ་འགྲེལ། ཀཱ་རི་ཀ་ནི་ཚིག་ལེའུར་བྱས་པའོ། །
གཉིས་པ་ནི། སོ་སྐྱེའི་ས་ལས་རིང་དུ་སོང་བས་འཕགས་པ་སེམས་ཅན་ལ་བྱམས་པས་
ཁྱབ་པས་ཐུགས་འཇམ་གསུང་སྙན་ཅིང་མཉེན་པས་གསུང་འཇམ་སྐུ་མདངས་ཕུན་སུམ་
ཚོགས་པས་སྐུ་འཇམ་དཔལ་གྱི་འབྱུང་གནས་སུ་གྱུར་པས་དཔལ། ས་བརྒྱད་པ་བརྙེས་པས་
གཞོན་ནུར་གྱུར་པ་ལ་འགྱུར་བྱེད་ལོཙྪ་བ་སོགས་ཀྱིས་སྒོ་གསུམ་གུས་པས་ཕྱག་འཚལ་ལོ། །
གཉིས་པ་ལ་གསུམ། རྩོམ་པ་ལ་འཇུག་པའི་ཡན་ལག འཇུག་བྱ་བསྟན་བཅོས་ཉིད་
བཤད་པ། ཐ་མར་ཇི་ལྟར་འགྱུར་ཚུལ་བཤད་པའོ། །དང་པོ་ལ་གཉིས། མཆོད་པར་བརྗོད་པ་
དང༌། རྩོམ་པར་དམ་བཅའ་བའོ། །
དང་པོ་ལ། བསྟོད་པ་དང་ཕྱག་འཚལ་བ་གཉིས་ལས། དང་པོ་ལ་རང་དོན་དང་གཞན་
དོན་ཕུན་ཚོགས་ཀྱིས་བསྟོད་པ་སྟེ། རང་དོན་ནི། བདག་དང་བདག་གིར་ལྟ་བ་སོགས་རྟོག་
པའི་དྲ་བ་བག་ཆགས་དང་བཅས་པ་རྣམ་པར་བསལ་བ་ངོ་བོ་ཉིད་ཀྱི་སྐུ་དང་། ཉན་རང་
སོགས་ཀྱི་སྤྱོད་ཡུལ་མིན་པས་ཟབ་པ་ལོངས་སྤྱོད་རྫོགས་པའི་སྐུ་དང་། མཁྱེན་བརྩེས་ཀུན་
ལ་ཁྱབ་པས་རྒྱ་ཆེ་བ་སྤྲུལ་པའི་སྐུ་མངའ་བས་སོ། །ཅིང་སྡུད་ཚིག་གོ། རྫོགས་པའི་སངས་
རྒྱས་ཆོས་ཅན། རང་དོན་ཕུན་ཚོགས་མངའ་སྟེ། མཐར་ཕྱིན་པའི་སྐུ་གསུམ་མཉེས་པས་སོ། 

། ཆོས་ཅན། གཞན་དོན་ཕུན་ཚོགས་མངའ་སྟེ། མངོན་མཐོ་ངེས་ལེགས་སོགས་དགེ་ལེགས་
བཟང་པོ་ཀུན་ཏུ་སྟེ། མ་ལུས་པར་གདུལ་བྱའི་སྐལ་བ་དང་མཐུན་པར་འབྱུང་བའི་ཐབས་དམ་
པའི་ཆོས་སྟོན་པའི་འོད་ཟེར་དག་ཀུན་ནས་འཕྲོ་བ་མཐར་ཐུག་པ་དེ་ཡིན་པས་སོ། །གཉིས་
པ་ནི། དེ་ལྟ་བུའི་དོན་གཉིས་མཐར་ཕྱིན་ཏེ་དེ་ལའམ་དེ་ཡི་ཆེད་དུ་ཕྱག་འཚལ་ཅེས་པ་སྟེ་སྒོ་
གསུམ་གུས་པས་འདུད་པའོ། །
གཉིས་པ་ནི། ཉན་པ་པོའི་སྐྱེ་བོ་ཕལ་ཆེར་ཕལ་པ་ཕྱི་རོལ་པའི་བསྟན་བཅོས་ལ་ཆགས་
ཤིང་ཞེན་པས་ཤེས་རབ་ངན་པ་དང༌། བསྟན་བཅོས་ཁྱད་པར་ཅན་འཛིན་པར་ནུས་པའི་ཤེས་
རབ་ཀྱི་རྩལ་མེད་པས་ན། ལེགས་བཤད་རྣམས་དོན་དུ་མི་གཉེར་ཅིང༌། དེ་ཁོ་ནར་མ་ཟད་
ལེགས་བཤད་སྟོན་པ་པོ་ལ་ཕྲག་དོག་དྲི་མ་དག་གིས་ཞེ་སྡང་བར་ཡང་ཡོངས་སུ་གྱུར་པ་དེས་
ན་ཆོས་གྲགས་བདག་ལ་རྣམ་འགྲེལ་འདི་ནི་གཞན་ལ་ཕན་པར་འགྱུར་བ་ཡིན་ཞེས་བསམ་
པའང་མེད་མོད་ཀྱི། འོན་ཀྱང་ཁོ་བོའི་སེམས་ནི་དུས་ཡུན་རིང་པོ་ནས་ལེགས་བཤད་ལ་
གོམས་ཤིང་འདྲིས་ཆེས་པས་ལེགས་བཤད་ལ་ལྷུར་ལེན་པ་བསྐྱེད་པ་སྟེ་འཕེལ་བ་དེ་ཡི་ཕྱིར་
ན་རྣམ་འགྲེལ་འདི་རྩོམ་པ་ལ་དགའ་བ་སྐྱེས་ཤིང་རྩོམ་པར་འདོད་པ་བྱུང་ངོ༌། །
གཉིས་པ་ལ་བཞི། དགོས་པའི་དབང་གིས་ཚད་མ་མདོ་ཡི་རང་དོན་ལེའུ་དང་པོར་
བཤད། །ལམ་དང་ལམ་མིན་ཕྱེ་སྟེ་ཚད་མ་མདོ་ཡི་མཆོད་བརྗོད་ཚིགས་བཅད་བཤད། ལོག་
རྟོག་རྣམ་བཞི་བསལ་ཏེ་ཚད་མ་མདོ་ཡི་མངོན་སུམ་ལེའུ་བཤད། སྒྲུབ་ངག་དོན་བཅས་བཤད་
དེ་ཚད་མ་མདོ་ཡི་གཞན་དོན་ལེའུ་བཤད་པའོ། །
དང་པོ་ལ། མདོར་བསྟན་རྒྱས་བཤད་གཉིས་ཀྱི་དང་པོ་ནི། ཚད་མ་མདོར། རང་དོན་
ནི་ཚུལ་གསུམ་རྟགས་ལས་དོན་མཐོང་ཡིན། །ཅེས་པ་འཆད་པ་ལ། དེ་ཡང་རྟགས་གཏན་ལ་
དབབ་པའི་སྒོ་ནས་ལེགས་པར་གཏན་ལ་ཕབ་དགོས་པས་རྟགས་འཆད་དོ། །དེ་ཡང་རྟགས་

ཀྱི་མཚན་ཉིད་ལ། གཅེར་བུ་པའི་སྟོན་པ་སྣོད་ཀྱི་རྗེ་ན་རེ། རྟགས་ཀྱི་ཚུལ་གཅིག་ཁོ་ནའོ་ཟེར་
རོ། །རིགས་པ་ཅན་པ་ན་རེ། རྟགས་ཀྱི་ཚུལ་དྲུག་ཁོ་ནའོ་ཞེས་ཟེར་བ་བསལ་ཏེ། ཚུལ་གསུམ་
སྟོན་པ་ནི། བྱས་པ་ཆོས་ཅན། སྒྲ་མི་རྟག་སྒྲུབ་ཀྱི་ཕྱོགས་ཆོས་ཡིན་ཏེ། དེ་སྒྲུབ་ཀྱི་ཤེས་འདོད་
ཆོས་ཅན་སྒྲ་ཡི་སྟེང་དུ་འགོད་ཚུལ་དང་མཐུན་པར་གྲུབ་པའི་རྟགས་ཡིན་པས་སོ། །ཕྱོགས་
བརྟགས་པ་བ་ཆོས་ཅན། དེའི་ཆ་བསྒྲུབ་བྱའི་ཆོས་ཀྱིས་རྟགས་ལ་ཁྱབ་པས་ཏེ་ཆོས་ཅན་དེ་ཡི་
རྗེས་ཁྱབ་ཡིན་ཏེ། དེ་ཡི་མཐུན་དཔེ་ཡང་དག་གི་སྟེང་དུ་ཁྱོད་ལ་མི་རྟག་པས་ཁྱབ་པ་ཚད་མའི་
སྟོབས་ཀྱིས་རྣལ་མར་ངེས་པ་གང་ཞིག དེ་ཡི་མཐུན་ཕྱོགས་ཁོ་ན་ལ་ཡོད་པར་ངེས་པས་སོ། 
། ཆོས་ཅན། དེ་ཡི་ལྡོག་ཁྱབ་ཡིན་ཏེ། གང་ཞིག་དེ་ཡི་མི་མཐུན་ཕྱོགས་ལ་མེད་པ་ཁོ་ནར་ངེས་
པས་སོ། །ཆོས་ཅན་གཏན་ཚིགས་ཡང་དག་ཡིན་ཏེ། ཚུལ་གསུམ་ཡིན་པས་སོ། །ཚུལ་གསུམ་
རྟགས་ཡང་དག་གི་མཚན་ཉིད་ཡིན་ཏེ། རྣམ་འཇོག་ཡིན་པས་སོ། །གྲངས་ངེས་ལ། རིགས་
པ་ཅན་པ་ན་རེ། སྔ་མ་དང་ལྡན་པ། ལྷག་མ་དང་ལྡན་པ་སྤྱིར་མཐོང་པའོ་ཟེར་རོ། །སེར་སྐྱ་
སོགས་ནི་སྤྱིར་མཐོང་བ་དང༌། ཁྱད་པར་དུ་མཐོང་བའོ་ཟེར་བ་སེལ་ཏེ། ཤེས་བྱ་ཆོས་ཅན། 
རྟགས་ཡང་དག་ལ་འབྲས་རང་མ་དམིགས་པ་རྣམ་པ་གསུམ་ཉིད་དུ་ངེས་ཏེ། བསྒྲུབ་བྱའི་
ཆོས་དང་མེད་ན་མི་འབྱུང་བའི་རང་བཞིན་འབྲེལ་པ་བསྒྲུབ་པའི་ཕྱོགས་ཆོས་ཅན་དེ་གསུམ་
ཁོ་ན་ལ་ངེས་པའི་ཕྱིར་རོ། །ཆོས་ཅན། ཆོས་འདྲ། དེ་གསུམ་གང་ཡང་མིན་པའི་རྟགས་ཡིན་
ན་གཏན་ཚིགས་ལྟར་སྣང་ཡིན་དགོས་པས་སོ། །
གཉིས་པ་ལ་བཞི། གཏན་ཚིགས་རྣམ་གསུམ་ཞེས་པ་བཤད། ཁོ་ན་ཞེས་པའི་ཚིག་དོན་
བཤད། གཏན་ཚིགས་ལྟར་སྣང་ཞེས་པ་བཤད། མེད་ན་མི་འབྱུང་ཞེས་པ་བཤད་པའོ། །
དང་པོ་ལ་གསུམ། འབྲས་བུ། རང་བཞིན། མ་དམིགས་གང་ལ་རྟགས་སུ་འགྱུར་བའོ། 
། དང་པོ་ནི། རྒྱུ་མེ་ལ་ཡོད་པའི་རང་བཞིན་ཇི་སྙེད་ཅིག་རྒྱུར་མེད་ན་མི་འབྱུང་བའི་འབྲས་བུ་

དུ་བ་ནི་ཆོས་ཅན། དུ་ལྡན་ལ་ལ་མེ་གོ་བྱེད་ཀྱི་གཏན་ཚིགས་ཡིན་ཏེ། དེ་སྒྲུབ་ཀྱི་ཚུལ་གསུམ་
ཡིན་པས་སོ། །
གཉིས་པ་ནི། འབྲས་བུར་མ་ཟད་བསྒྲུབ་བྱའི་ཆོས་ཀྱི་ངོ་བོར་གྱུར་པའི་བྱས་པ་ལྟ་བུ་ཡང་
རང་གི་རང་བཞིན་དུ་ཡོད་ཙམ་དང་འབྲེལ་པ་ཅན་གྱི་མི་རྟག་པ་གོ་བར་བྱེད་དོ། །བྱས་པ་རང་
བཞིན་རྟགས་སུ་འགོད་དོ། །
གསུམ་པ་ལ། མ་དམིགས་པ་གཉིས་ཀྱི་ཁྱད་པར་བཤད། སྣང་རུང་མ་དམིགས་པའི་
དབྱེ་བ་བཤད་པའོ། །དང་པོ་ནི། ཐ་མལ་གྱི་ངོ་བོར་བསྐལ་དོན་དམིགས་པའི་ཚད་མ་རྣམས་
ནི་མི་འཇུག་པ་ཆོས་ཅན། མདུན་གྱི་གཞིར་མེད་པ་སྟེ། བསྐལ་དོན་ལ་ཡོད་ངེས་ཀྱི་ཐ་སྙད་
དོན་མཐུན་མི་འཇུག་པ་དེ་ཡི་འབྲས་བུ་ཅན་རྟགས་ཡང་དག་ཡིན་ཏེ། ཚུལ་གསུམ་པས་སོ། 
། མ་དམིགས་པའི་རྟགས་ཀྱི་བྱེ་བྲག་ལྟར་རུང་མ་དམིགས་པ་ལ་ལྟོས་ནས་དགག་བྱ་འགའ་
ཞིག་མེད་པར་ཤེས་པའི་འབྲས་བུ་ཅན་ཏེ། ཐ་སྙད་འཇུག་རུང་བསྒྲུབ་པའི་རྟགས་སོ། །ཡུལ་
ཡུལ་ཅན་གྱི་མ་དམིགས་པ་འགོད་དོ། །
གཉིས་པ་ལ་དབྱེ་བ་དངོས། རྩོད་པ་སྤང་བ། དང་པོ་ནི། དགག་ཆོས་མེད་དོན་ཅན་སྣང་
རུང་མ་དམིགས་པའི་རྟགས་ཆོས་ཅན། རྣམ་པ་བཞིར་ཡོད་དེ། རང་བཞིན་འགལ་དམིགས་
དང་འགལ་བའི་འབྲས་བུ་གྲུབ་པའི་རྟགས་དག་རང་རྒྱུ་མ་དམིགས་པ་དང༌། ངོ་བོ་ལྟར་རུང་
གི་བདག་ཉིད་དག་ནི་མ་གྲུབ་པ་སྟེ་རང་བཞིན་མ་དམིགས་པ་དག་སྟེ་གཉིས་རྣམས་སུ་ཡོད་
པའི་ཕྱིར། དང་པོའི་ཞར་ལ་ཁྱབ་བྱེད་འགལ་དམིགས་དང༌། བཞི་པའི་ཞར་ལ་ཁྱབ་བྱེད་མ་
དམིགས་པ་བསྟན་ཏོ། །ཚ་རེག་སྟོབས་ཆེན་རྒྱུན་ཆགས་ཆོས་ཅན། དེས་ཁྱབ་པར་ནོན་པའི་
གཞིར་གྲང་རེག་སྟོབས་ཆེན་རྒྱུན་ཆགས་སུ་འབྱུང་བཞིན་པ་མེད་པར་སྒྲུབ་པའི་རང་བཞིན་
འགལ་དམིགས་ཀྱི་རྟགས་ཡང་དག་ཡིན་ཏེ། དེ་སྒྲུབ་ཀྱི་དགག་བྱའི་ཆོས་སུ་བཟུང་བྱའི་ལྷན་

གཅིག་མི་གནས་པའི་འགལ་ཟླ་དངོས་རྟགས་སུ་སྦྱར་བའི་འགལ་དམིགས་ཀྱི་རྟགས་ཡང་
དག་ཡིན་པས་སོ། །ཞེས་སོགས་དཔྱད་ཅིང་དགོད་དོ། །
གཉིས་པ་ནི། འགལ་འབྲས་དམིགས་པས་འགལ་ཟླ་ཁེགས་ན། འགལ་རྒྱུ་དམིགས་
པས་ཀྱང་ཅིས་མི་ཁེགས་ཅེ་ན། གྲང་རེག་དེ་དང་འགལ་བ་ཡི་ནི་རྒྱུ་དམིགས་པའི་སྦྱོར་བ་
གང་ཡིན་པའི་རྟགས་བུད་ཤིང་དེ་ཆོས་ཅན། གྲང་རེག་མེད་པར་བསྒྲུབ་པའི་ཁྱབ་པ་འཁྲུལ་
པ་ཅན་ཡིན་ཏེ། གྲང་རེག་གི་རྒྱུ་མཚན་ཏེ། རྒྱུ་དག་ནི་འགལ་བ་ཉིད་མེད་པས་སོ། །འོ་ན་དུ་
བས་གྲང་རེག་འགོག་པ་འཁྲུལ་ལོ་ཞེ་ན། དུ་བ་ཆོས་ཅན། དེ་སྒྲུབ་ཀྱི་འགལ་འབྲས་དམིགས་
པའི་རྟགས་ཡང་དག་ཏུ་འགྱུར་བ་ལ་ཡུལ་དང་ནི་དུས་སོགས། ཁྱད་པར་ཅན་ལ་ལྟོས་དགོས་
པར་འདོད་དེ། དེ་ལ་ལྟོས་པ་ལས་གཞན་དུ་མ་ལྟོས་ན་ཁྱབ་པ་འཁྲུལ་བར་འགྱུར་བའི་ཕྱིར། 
དཔེར་ན། མི་གྲང་བ་སྒྲུབ་པ་ལ་ནི་ཐལ་བ་བཀོད་པ་བཞིན། 
གཉིས་པ་ལ་གཉིས། ཚོགས་པས་རུང་བ་དཔོག་པ་རང་བཞིན་ཡིན། རྒྱུ་ཚོགས་གཅིག་
པས་དཔོག་ན་འབྲས་རྟགས་ཡིན་པའོ། །དང་པོ་ནི། རྟགས་གསུམ་དུ་ངེས་ན། རྒྱུ་ཚོགས་པ་
ཚང་པ་ལས་འབྲས་བུ་སྐྱེ་བར་རྗེས་སུ་དཔོག་པ་གང་ཡིན་པའི། རྟགས་དེ་རྟགས་ཡང་དག་
མ་ཡིན་པར་ཐལ་ལོ་ཞེ་ན། སྣམ་བུའི་རྒྱུ་ཚོགས་གྲངས་ཚང་དེ་ཆོས་ཅན། སྣམ་བུའི་རྒྱུ་སྤུན་
སོགས་ལས་སྣམ་བུ་འབྱུང་རུང་བསྒྲུབ་པའི་རང་བཞིན་གྱི་རྟགས་ཡིན་ཏེ། དེ་སྒྲུབ་ཀྱི་རྟགས་
གང་ཞིག སྣམ་བུ་འབྱུང་རུང་དེ་ནི་ཁྱོད་ཀྱི་རང་བཞིན་ཡིན་པར་བརྗོད་པའི་ཕྱིར། རྟགས་མ་
གྲུབ་ན། རྟགས་དེར་ཐལ། དེ་ཡི་རྒྱུ་ལས་དོན་གཞན་ལ་ནི་མི་ལྟོས་པར་དེ་ཡི་ཉེར་ལེན་སོགས་
ལས་དེ་ཡི་བདག་ཉིད་དུ་སྐྱེས་པའི་ཕྱིར། འབྲས་བུ་བསྐྱེད་ངེས་སུ་ཅིས་མི་དཔོག་ཅེ་ན། རྒྱུ་
ཚོགས་པ་སྔ་མའི་འབྲས་བུར་གྱུར་པའི་སྣམ་བུའི་རྒྱུ་ཚོགས་གྲངས་ཚང་ཆོས་ཅན། འབྲས་བུ་
སྣམ་བུ་བསྐྱེད་ངེས་ལ་ཁྱབ་པ་མ་ངེས་པ་ཉིད་ཡིན་ཏེ། ཁྱོད་ཀྱི་དེ་བསྐྱེད་པའི་ནུས་པ་རྣམས་

གཅིག་མི་གནས་པའི་འགལ་ཟླ་དངོས་རྟགས་སུ་སྦྱར་བའི་འགལ་དམིགས་ཀྱི་རྟགས་ཡང་
དག་ཡིན་པས་སོ། །ཞེས་སོགས་དཔྱད་ཅིང་དགོད་དོ། །
གཉིས་པ་ནི། འགལ་འབྲས་དམིགས་པས་འགལ་ཟླ་ཁེགས་ན། འགལ་རྒྱུ་དམིགས་
པས་ཀྱང་ཅིས་མི་ཁེགས་ཅེ་ན། གྲང་རེག་དེ་དང་འགལ་བ་ཡི་ནི་རྒྱུ་དམིགས་པའི་སྦྱོར་བ་
གང་ཡིན་པའི་རྟགས་བུད་ཤིང་དེ་ཆོས་ཅན། གྲང་རེག་མེད་པར་བསྒྲུབ་པའི་ཁྱབ་པ་འཁྲུལ་
པ་ཅན་ཡིན་ཏེ། གྲང་རེག་གི་རྒྱུ་མཚན་ཏེ། རྒྱུ་དག་ནི་འགལ་བ་ཉིད་མེད་པས་སོ། །འོ་ན་དུ་
བས་གྲང་རེག་འགོག་པ་འཁྲུལ་ལོ་ཞེ་ན། དུ་བ་ཆོས་ཅན། དེ་སྒྲུབ་ཀྱི་འགལ་འབྲས་དམིགས་
པའི་རྟགས་ཡང་དག་ཏུ་འགྱུར་བ་ལ་ཡུལ་དང་ནི་དུས་སོགས། ཁྱད་པར་ཅན་ལ་ལྟོས་དགོས་
པར་འདོད་དེ། དེ་ལ་ལྟོས་པ་ལས་གཞན་དུ་མ་ལྟོས་ན་ཁྱབ་པ་འཁྲུལ་བར་འགྱུར་བའི་ཕྱིར། 
དཔེར་ན། མི་གྲང་བ་སྒྲུབ་པ་ལ་ནི་ཐལ་བ་བཀོད་པ་བཞིན། 
གཉིས་པ་ལ་གཉིས། ཚོགས་པས་རུང་བ་དཔོག་པ་རང་བཞིན་ཡིན། རྒྱུ་ཚོགས་གཅིག་
པས་དཔོག་ན་འབྲས་རྟགས་ཡིན་པའོ། །དང་པོ་ནི། རྟགས་གསུམ་དུ་ངེས་ན། རྒྱུ་ཚོགས་པ་
ཚང་པ་ལས་འབྲས་བུ་སྐྱེ་བར་རྗེས་སུ་དཔོག་པ་གང་ཡིན་པའི། རྟགས་དེ་རྟགས་ཡང་དག་
མ་ཡིན་པར་ཐལ་ལོ་ཞེ་ན། སྣམ་བུའི་རྒྱུ་ཚོགས་གྲངས་ཚང་དེ་ཆོས་ཅན། སྣམ་བུའི་རྒྱུ་སྤུན་
སོགས་ལས་སྣམ་བུ་འབྱུང་རུང་བསྒྲུབ་པའི་རང་བཞིན་གྱི་རྟགས་ཡིན་ཏེ། དེ་སྒྲུབ་ཀྱི་རྟགས་
གང་ཞིག སྣམ་བུ་འབྱུང་རུང་དེ་ནི་ཁྱོད་ཀྱི་རང་བཞིན་ཡིན་པར་བརྗོད་པའི་ཕྱིར། རྟགས་མ་
གྲུབ་ན། རྟགས་དེར་ཐལ། དེ་ཡི་རྒྱུ་ལས་དོན་གཞན་ལ་ནི་མི་ལྟོས་པར་དེ་ཡི་ཉེར་ལེན་སོགས་
ལས་དེ་ཡི་བདག་ཉིད་དུ་སྐྱེས་པའི་ཕྱིར། འབྲས་བུ་བསྐྱེད་ངེས་སུ་ཅིས་མི་དཔོག་ཅེ་ན། རྒྱུ་
ཚོགས་པ་སྔ་མའི་འབྲས་བུར་གྱུར་པའི་སྣམ་བུའི་རྒྱུ་ཚོགས་གྲངས་ཚང་ཆོས་ཅན། འབྲས་བུ་
སྣམ་བུ་བསྐྱེད་ངེས་ལ་ཁྱབ་པ་མ་ངེས་པ་ཉིད་ཡིན་ཏེ། ཁྱོད་ཀྱི་དེ་བསྐྱེད་པའི་ནུས་པ་རྣམས་

འགྱུར་བ་དང་འབྲེལ་བ་སྟེ། ཁྱད་པར་དུ་འགྱུར་བ་ལ་གེགས་བྱེད་པ་དག་སྲིད་པའི་ཕྱིར་རོ། 
། གལ་ཏེ་རྟགས་གསུམ་དུ་ངེས་ན་རོ་ལས་གཟུགས་སོགས་དཔོག་པ་རྟགས་ཡང་དག་མ་ཡིན་
པར་ཐལ་ལོ། །ཞེ་ན། 
རོ་ད་ལྟར་བ་ཆོས་ཅན། ཁྱོད་ཀྱིས་གཟུགས་སོགས་རྟོགས་པར་བྱེད་པ་ཡང་རྒྱུ་ཆོས་རྗེས་
སུ་དཔག་སྟོབས་ཀྱིས་ཡིན་ཏེ། དེ་སྒྲུབ་ཀྱི་ཚུལ་གསུམ་གང་ཞིག གཟུགས་སོགས་དང་རང་གི་
དངོས་རྒྱུ་ཚོགས་པ་ཚར་གཅིག་ལ་རག་ལས་པའི་དེ་བྱུང་འབྲེལ་བས་སོ། །དཔེར་ན་དུ་བས་
ལ་ལ་མེ་དཔོག་པ་ན། མེས་བུད་ཤིང་གི་འགྱུར་བ་བསྐྱེད་པའི་ནུས་པ་དཔག་སྟོབས་ཀྱིས་བུད་
ཤིང་གི་འགྱུར་བ་དཔོག་པ་བཞིན། 
དེ་ཡི་གཞུང་འཛུགས་པ་ནི། བུ་རམ་གྱི་རོ་ད་ལྟར་བ་ཆོས་ཅན། བུ་རམ་གྱི་གཟུགས་ད་
ལྟར་བ་དང་རྒྱུ་ཚོགས་གཅིག་སྟེ། རོ་སྔ་མ་ཁྱོད་ལ་ནུས་པ་འཇུག་པ་མེད་པར་ནི་ཁྱོད་སྐྱེ་བ་
མེད་ཅིང་དེ་ཡི་རོ་སྔ་མ་དེ་ཉིད་གཞན་དེ་ཡི་གཟུགས་ད་ལྟར་བའི་ལྷན་ཅིག་བྱེད་པའི་རྒྱུ་སྟེ་
རྐྱེན་ཡིན་ཅིང་དེ་ཡི་ཉེར་ལེན་གཟུགས་སྔ་མ་དེ་ཁྱོད་ཀྱི་ལྷན་གཅིག་བྱེད་རྐྱེན་ཡིན་པས་སོ། 
། དེ་ལྟར་ན་ཁ་ནང་གི་བུ་རམ་གྱི་རོ་ད་ལྟར་བ་ཆོས་ཅན། བུ་རམ་གྱི་གཟུགས་འདས་པ་སྔོན་
དུ་སོང་སྟེ། བུ་རམ་གྱི་རོ་ད་ལྟར་བ་ཡིན་པས་སོ། །བུ་རམ་གྱི་རོ་ད་ལྟར་བ་ཆོས་ཅན། ཁ་
ནང་བུར་རྡོག་བུ་རམ་གྱི་གཟུགས་དུས་གཅིག་པ་རྟོགས་ནུས་ཏེ། དེ་ཡི་ཚུལ་གསུམ་ཡིན་པས་
སོ། ། དེ་ནི་ཆོས་ཅན། དེ་སྒྲུབ་ཀྱི་འབྲས་རྟགས་སུ་འདུས་ཏེ། དེ་སྒྲུབ་ཀྱི་རྒྱུ་སྔོན་སོང་སྒྲུབ་
པའི་འབྲས་བུའི་རྟགས་སུ་སོང་སྟོབས་ཀྱིས་གཟུགས་ད་ལྟར་བ་དཔོག་པའི་འབྲས་རྟགས་སུ་
འོངས་པས་སོ། །
གསུམ་པ་ནི། འབྲས་བུ་དེ་ཡི་རྒྱུ་མ་ཚོགས་པ་ཁ་ཡར་བས་འབྲས་བུ་འབྱུང་རུང་ཙམ་ནི་
རྗེས་སུ་དཔོག་པའི་རྟགས་ཡང་དག་མ་ཡིན་ཏེ། རྒྱུ་མ་ཚང་བས་འབྲས་བུ་བསྐྱེད་པའི་ནུས་

པ་མེད་པའི་ཕྱིར། དེས་ན་དེ་ལྷག་མ་དང་ལྡན་པའི་རྟགས་ཡིན་ཏེ། དཔེར་ན། ལུས་ལས་
འདོད་ཆགས་སོགས་རྗེས་སུ་དཔོག་པ་བཞིན། ལུས་ཆོས་ཅན། སྐྱེས་བུ་ལ་ཆགས་སོགས་
དཔོག་པའི་ལྷག་ལྡན་གྱི་རྟགས་ཡིན་ཏེ། ཕྱོགས་ཆོས་གང་ཞིག ། ཁྱབ་པ་ལ་ཐེ་ཚོམ་ཟ་བས་
ཕྱིར། དེ་བཞིན་དུ། འབྲས་བུའི་སྤྱི་མཐོང་པ་ལ་རྒྱུ་ཡི་ཁྱད་པར་དཔོག་པའི་གཏན་ཚིགས་དེ་
རྟགས་ཡང་དག་མ་ཡིན་ཏེ། དེ་དེའི་མི་མཐུན་ཕྱོགས་ལ་མ་མཐོང་བ་ཙམ་གྱིས་རྟགས་སུ་ཤེས་
པ་སྟེ། འདོད་པ་དེ་ཚད་མ་སྟེ་རྟགས་ལྟར་སྣང་ཡིན་ནོ། །འབྲས་བུའི་སྤྱི་ཚིག་དང་མཆུ་གཉིས་
གཡོ་བ་སོགས་ལས་རྒྱུའི་ཁྱད་པར་ཆགས་སྡང་ལ་སོགས་དཔོག་པ་བཞིན། མི་མཐུན་ཕྱོགས་
ལ་མ་མཐོང་ན་དེ་ལ་མེད་པའི་ལྡོག་པ་གྲུབ་སྟེ། རྟགས་ལྡོག་པ་འཁྲུལ་བ་ཐམས་ཅད་མི་
མཐུན་ཕྱོགས་ལ་མ་མཐོང་བས་ཡིན་པའི་ཕྱིར་རོ་ཞེ་ན། རྟགས་ཆོས་ཅན། མི་མཐུན་ཕྱོགས་
འགའ་ལ་མ་མཐོང་བ་གྲུབ་ཙམ་གྱིས་དེ་ལ་མེད་པའི་ལྡོག་པ་འཁྲུལ་པ་མེད་པས་ཁྱབ་པ་མིན་
པར་ཐལ། དེ་གྲུབ་ཡང་ལྡོག་པ་འཁྲུལ་པ་སྲིད་པ་ཅན་ཉིད་དེ་མི་མཐུན་ཕྱོགས་ལ་ཡོད་པ་
མི་འགལ་བའི་ཕྱིར་ཕྲུ་པའི་ནང་དུ་ཚུད་པའི་རྟགས་ཀྱིས་དེར་ཚུད་པའི་འབྲས་ནི་ཚོས་པར་
སྒྲུབ་པ་བཞིན། ལྷག་ལྡན་གྱི་དོན་ཅི་ཞེ་ན། སྒྲ་སོགས་ཀྱི་རྟགས་གང་ཞིག་ཆོས་ཅན། སྨྲ་བ་
པོ་ཕ་རོལ་པོ་ཆགས་ཅན་དུ་བསྒྲུབ་པ་དེ་ལ་ལྷག་མ་དང་ལྡན་པ་ཞེས་བརྗོད་དེ། དེ་ཡི་ཕྱོགས་
ཆོས་གང་ཞིག་དེ་ཡི་མཐུན་ཕྱོགས་འགའ་ལ་ཡོད་ཀྱང་དེ་ཡི་མི་མཐུན་ཕྱོགས་ལ་ཐེ་ཚོམ་རྒྱུ་སྟེ་
འཇུག་སྲིད་པའི་རྟགས་ཡིན་པའི་ཕྱིར། དེ་ཡི་མི་མཐུན་ཕྱོགས་ལ་འཇུག་སྲིད་པར་ཐལ། ཆོས་
ལ་འབྲེལ་པ་མེད་པར་དེ་མི་མཐུན་ཕྱོགས་འགའ་ལ་མ་མཐོང་བ་ཙམ་གྱིས་དེ་ཡི་མི་མཐུན་
ཕྱོགས་ལས་ལྡོག་པར་མུ་སྟེགས་སོགས་ཀྱིས་རབ་ཏུ་སྟོན་པར་བྱེད་པ་ཙམ་དེ་ཡིན་པས་སོ། །
བཞི་པ་ལ་གཉིས། རྟགས་ལ་འབྲེལ་པ་མི་དགོས་པར་འདོད་པ་དགག རྟགས་ལ་འབྲེལ་
པ་ངེས་པར་དགོས་པ་བསྒྲུབ་པའོ། །དང་པོ་ལ་གསུམ། རང་སྡེ་ལུང་གིས་ཐལ་བས་དགག

ཐུན་མོང་མངོན་སུམ་གནོད་པ་བསྟན། གཞན་སྡེ་ཁས་བླངས་འགལ་བ་དགག་པའོ། །དང་པོ་
ལ་གཉིས། འབྲེལ་བ་བཞེད་པར་ཡོངས་གཅོད་ལ་སྒྲུབ། འབྲེལ་མེད་དུ་འདོད་པ་རྣམ་གཅད་
ལ་དགག་པའོ། །
དང་པོ་ནི། དབང་ཕྱུག་སྡེ་སོགས་ཕྱོགས་གླང་གི་སློབ་མ་དག རྟགས་ཆོས་འབྲེལ་པ་
མེད་པར་མི་མཐུན་ཕྱོགས་འགའ་ལ་མ་མཐོང་བ་ཙམ་གྱིས་ལྡོག་པ་གྲུབ་པ་སློབ་དཔོན་གྱི་
དགོངས་པར་འཆད་པ་འགོག་སྟེ། སློབ་དཔོན་ཕྱོགས་གླང་དེ་ཡིས་རྒྱུ་མཚན་དང་དགོས་པ་
གཉིས་ཀྱི་ཕྱིར་གཏན་ཚིགས་ཀྱི་ནི་མཚན་ཉིད། ཚུལ་གསུམ་ལ་ངེས་པ་བརྗོད་པར་མཛད་པ་
ཡིན་ནོ། །འང་སྒྲས་ཕྱོགས་ཆོས་སུ་མ་ཟད་རྗེས་སུ་འགྲོ་ལྡོག་ལའང་ཞེས་སོ། །
རྒྱུ་མཚན་ནི་རྟགས་ཆོས་འབྲེལ་པའི་དབང་གིས་གོ་བྱེད་ཡིན་གྱི། མ་མཐོང་ཙམ་གྱིས་
མིན་པ་དང༌། དགོས་པ་ནི། མ་གྲུབ་པའི་རྟགས་དང༌། བཟློག་དོན་འགལ་བ་ཕྱོགས་མཐུན་
དང་བཅས་པ་དང་འཁྲུལ་པ་ཅན་མ་ངེས་པའི་རྟགས་རྣམས་དེ་བསྒྲུབ་ཀྱི་རྟགས་ཡང་དག་
ཡིན་པའི་གཉེན་པོར་ནིའོ། །སློབ་དཔོན་ཕྱོགས་གླང་ཆོས་ཅན། རྟགས་ཡང་དག་ལ་རྟགས་
ཆོས་འབྲེལ་པ་དགོས་པར་བཞེད་དོ། །རྟགས་ཡང་དག་ཡིན་ན་ཚུལ་གསུམ་ཡོད་པ་ལྟར་ངེས་
དགོས་པར་བཞེད་པའི་མཁས་མཆོག་ཡིན་པས་སོ། །ཕྱོགས་ཆོས་ལ་ངེས་པ་བརྗོད་པ་ཆོས་
ཅན། དགོས་པ་ཡོད་དེ། མ་གྲུབ་པའི་རྟགས་རྟགས་ཡང་དག་ཡིན་པ་བཅད་པའི་ཆེད་ཡིན་
པས་སོ། །ཇི་སྐད་དུ་ཀུན་བཏུས་ལ་སོགས་པར། གཉིས་ཀ་ལ་རབ་ཏུ་གྲུབ་པ་ནི་བསྒྲུབ་པ་
ཡིན་ནོ་ཞེས། 
གཉིས་པ་ལ་ལུང་གི་ཐལ་བ་དྲུག་ལས། དང་པོ་མི་མཐུན་སྦྱོར་སྨོས་པ་དོན་མེད་དུ་ཐལ་
བ་ནི། གལ་ཏེ་མ་མཐོང་པས་ལྡོག་འགྱུར་ན། ཞེས་དྲུག་ཀའི་མགོར་སྦྱར་རོ། །སློབ་དཔོན་
ཆོས་ཅན། སྦྱོར་སྐོར་གཅིག་གི་འཁྲུལ་པ་ཅན་མ་ངེས་པའི་རྟགས་དེ་རྟགས་ཡང་དག་ཡིན་

པའི་གཉེན་པོར་ཆོས་མི་མཐུན་སྦྱོར་བརྗོད་པ་གང་ཡིན་པ་དོན་མེད་པར་ཐལ། རྟགས་ཆོས་
འབྲེལ་པ་མེད་པར་དེ་ཡི་མི་མཐུན་ཕྱོགས་འགའ་ལ་མ་མཐོང་ཙམ་གྱིས་དེ་ཡི་ལྡོག་ཚུལ་གྲུབ་
པས་སོ། །འདོད་ན་རིགས་སྒོར་རེ་ཤིག་འགལ་བ་དང༌། མ་ངེས་པའི་གཉེན་པོར་གཉིས་ཀ་
བརྗོད་པ་གང་ཡིན་པ་འདི་ནི་རིགས་སོ། །ཞེས་པ་དང་འགལ། གལ་ཏེ་ཆོས་མི་མཐུན་སྦྱོར་དེ་
རྟགས་ཡང་དག་མི་མཐུན་ཕྱོགས་ལ་མ་མཐོང་བ་ཙམ་སྟོན་པའི་འབྲས་བུ་ཅན་ཡིན་ནོ་ཞེ་ན། 
རྟགས་ཡང་དག་རང་གི་མི་མཐུན་ཕྱོགས་ལ་མ་མཐོང་ཙམ་ཆོས་ཅན། ཁྱོད་རྟོགས་པའི་ཆེད་
ཁོ་ནར་མི་མཐུན་སྦྱོར་སྨོས་མི་དགོས་པར་ཐལ། དེ་མ་སྨོས་ཀྱང༌། རྟགས་ཡང་དག་རང་གི་
མི་མཐུན་ཕྱོགས་ལ་མཐོང་བ་ཁེགས་པའི་སྒོ་ནས་ཀྱང་ཁྱོད་རྟོགས་པར་འགྱུར་བས་སོ། །དེ་
སྔར་ནས་རྟོགས་ཀྱང་མ་ངེས་པས་བློས་ངེས་པའི་དོན་ཁོ་ནར་མི་མཐུན་སྦྱོར་སྨོས་ཞེ་ན། མེད་
ཅེས་བྱ་བའི་ཚིག་གིས་ཀྱང་སྟེ། ཆོས་མི་མཐུན་སྦྱོར་གྱི་སྒྲུབ་ངག་ཆོས་ཅན། རྟགས་ཡང་དག་
རང་གི་མི་འཐུན་ཕྱོགས་ལ་མེད་པ་ཁོ་ནར་ཚད་མའི་སྟོབས་ཀྱིས་ངེས་པར་བྱེད་ནུས་པ་མ་
ཡིན་པར་ཐལ། དེ་དེ་ལ་མ་མཐོང་ཙམ་ཁོ་ན་སྟོན་པས་སོ། །རྟགས་བསལ་ལོ། །མ་ཁྱབ་ན། 
དེ་སྔར་ནས་རྟོགས་ཀྱང༌། དེ་ངེས་མི་ནུས་པ་བུད། གལ་ཏེ་འོ་ན་ཇི་ལྟར་མེད་པར་རྟོགས་པར་
འགྱུར་ཞེ་ན། རྟག་ན་མ་བྱས། འདུས་མ་བྱས་ནམ་མཁའ་བཞིན། སྒྲ་ནི་བྱས་ཞེས་པའི་སྦྱོར་
ངག་ཆོས་ཅན། བྱས་པ་དེ་དེ་ཡི་མི་མཐུན་ཕྱོགས་ལ་མེད་པར་རྟོགས་པར་བྱེད་ནུས་ཏེ། བྱས་
པས་དེ་སྒྲུབ་ཀྱི་རྟགས་ཆོས་རང་བཞིན་འབྲེལ་པ་དེ་བརྗོད་པའི་སྒྲུབ་ངག་ཡིན་པས་སོ། །
གཉིས་པ་ལྷག་ལྡན་འཁྲུལ་པ་ཅན་མ་ཡིན་པར་ཐལ་བ་ནི། གལ་ཏེ་མ་མཐོང་པས་ལྡོག་
ཚུལ་གྲུབ་པར་འགྱུར་ན། ཅི་སྟེ། ནས་ཡིན་ལ། ཟོས་པའི་ཤིང་ཐོག་རོ་མངར་ཅན་དང་ཤིང་
ཕུང་གཅིག་ལས་སྐྱེས་པ་ཆོས་ཅན། དེ་ཡིན་པའི་མ་ཟོས་པའི་ཤིང་ཐོག་རྣམས་རོ་མངར་
ཅན་དུ་བསྒྲུབ་པའི་ལྡོག་ཁྱབ་འཁྲུལ་བ་མ་ཡིན་པར་ཐལ། དེ་ཡི་མི་མཐུན་ཕྱོགས་འགའ་ལ་

མ་མཐོང་བས་སོ། །འདོད་ན། ཀུན་བཏུས་སུ། གཟུགས་ལ་སོགས་པ་མཚུངས་པས་རོ་ལ་
སོགས་པ་གདོན་མི་ཟ་བར་མཚུངས་པར་འགྱུར་བ་ནི་མ་ཡིན་ནོ། །ཞེས་པ་དང་འགལ། 
གསུམ་པ་སྲོག་སོགས་ཡང་དག་ཏུ་ཐལ་བ་ནི། ལྡོག་ནས་འགྱུར་ལ། སྲོག་སོགས་ཆོས་
ཅན། གསོན་ལུས་བདག་བཅས་སྒྲུབ་ཀྱི་མི་འཁྲུལ་བའི་ལྡོག་ཁྱབ་ཅན་ཏུ་ཐལ། དེ་ཡི་མི་
མཐུན་ཕྱོགས་ལ་མ་མཐོང་ཙམ་གྲུབ་པས་སོ། །འདོད་ན། གཏན་ཚིགས་ཡང་དག་ཏུ་ཐལ། 
ཕྱོགས་ཆོས་དང་འདོད་པ་དེ་ཡི་ཕྱིར། འདོད་ན་ཐུན་མོང་མིན་པའི་རྟགས་ཐམས་ཅད་མ་ངེས་
པའི་རྟགས་སུ་ཕྱོགས་ཆོས་ཅན་དགུར་བཤད་པ་དང་འགལ། 
བཞི་པ་མ་གྲུབ་སྦྱར་བ་མི་རིགས་པར་ཐལ་བ་ནི། ཚིག་སྨྲའི་སྐྱེས་བུ་ཕ་རོལ་པོ་ཆགས་
ལྡན་དུ་བསྒྲུབ་པ་སོགས་སྦྱོར་སྐོར་གཅིག་གི་ལྡོག་ཁྱབ་ལ་ཐེ་ཚོམ་ཟ་ནས་ལྡོག་ཁྱབ་འཁྲུལ་
བའི་རྟགས་ཀུན་ཆོས་ཅན། ཕྱོགས་ཆོས་ལ་ཐེ་ཚོམ་ཟ་ནས་ཕྱོགས་ཆོས་མ་གྲུབ་པ་དང་དཔེ་
དོན་དུ་སྦྱར་ནས་དེ་སྒྲུབ་ཀྱི་ལྡོག་ཁྱབ་སྐྱོན་ཅན་དུ་སློབ་དཔོན་གྱིས་བརྗོད་པར་བྱ་བར་རིགས་
པ་མིན་པར་ཐལ། དེ་ཡི་མི་མཐུན་ཕྱོགས་ལ་མ་མཐོང་ཙམ་གྲུབ་པས་སོ། །འདོད་ན། སློབ་
དཔོན་གྱིས་ཕྱོགས་ཀྱི་ཆོས་ནི་རྒོལ་བ་དང་ཕྱིར་རྒོལ་བ་གཉིས་ཀ་ལ་ངེས་པར་བཟུང་ངོ༌། །དེ་
བཞིན་དུ། མཐུན་པའི་ཕྱོགས་ལ་ཡོད་པ་དང༌། མེད་པ་ཞེས་བྱ་བ་ལ་སོགས་པ་དག་ལ་ཡང༌། 
ཅི་རིགས་པར་བརྗོད་པར་བྱའོ། །ཞེས་པ་དང་འགལ། 
ལྔ་པ་ཁྱད་པར་སྙན་ཆས་གཉིས་ཀ་གཅོད་པར་ཐལ་བ་ནི། ཁྱད་པར་མཉན་བྱ་ཆོས་
ཅན། རྟག་པ་ལས་ཀྱང་ལྡོག་ཚུལ་རྣལ་མར་གྲུབ། མི་རྟག་པ་ལས་ཀྱང་ལྡོག་ཚུལ་རྣལ་མར་
གྲུབ་པར་ཐལ། དེ་དག་ལ་མ་མཐོང་ཙམ་གྲུབ་པའི་ཕྱིར། འདོད་ན་སྒྲ་ལ་མི་རྟག་པ་རྣམ་པར་
གཅོད་པ་དང་རྟག་པ་རྣམ་པར་གཅོད་པའི་གཏན་ཚིགས་ཡང་དག་ཏུ་ཐལ། ཕྱོགས་ཆོས་དང་
འདོད་པ་དེ་ཡི་ཕྱིར་འདོད་ན་སློབ་དཔོན་གྱིས་མཉན་པར་བྱ་བ་ཉིད་ནི་ཇི་ལྟར་ཡང་རྣམ་པར་

གཅོད་པའི་གཏན་ཚིགས་མ་ཡིན་ནོ་ཞེས་པ་དང་འགལ། མཉན་བྱ་ནས་སྒྲ་ལ། གཉིས་ཀ་
གཅོད་མི་ནུས་ཏེ། དེ་ལ་ཚད་མ་གཞན་གྱིས་གནོད་པའི་ཕྱིར། ཞེ་ན། རྟགས་ཆོས་ཅན། རང་
གི་མི་མཐུན་ཕྱོགས་འགའ་ལ་མ་མཐོང་བ་ཙམ་ཁོ་ན་ལས་རང་གི་མི་མཐུན་ཕྱོགས་ཐམས་
ཅད་ལ་མེད་པར་གྲུབ་པ་མ་ཡིན་པར་ཐལ། དེ་གྲུབ་པ་ལ་ཚད་མས་གནོད་པས་སོ། །ཁྱབ་
བསལ་ཁས་སོ། །སྙན་བྱ་ཁོ་ན་ལ་དེར་ཟད་ཀྱི། རྟགས་གཞན་ལ་དེ་ལྟ་མིན་ནོ། །ཞེ་ན། མཉན་
བྱ་ལས་གཞན་པའི་རྟགས་ལའང་ཆོས་ཅན། ཆོས་འདྲ། དེ་བཞིན་དུ་དེས་དེར་གྲུབ་པ་ལ་ཚད་
མས་གནོད་པ་སྲིད་པས་སོ། །འཁོར་གསུམ་མོ། །
དྲུག་པ་མ་མཐོང་བས་རེག་བྱ་འགོག་པ་རིགས་པར་ཐལ་བ་ནི། བྱེ་བྲག་པས་མཐོང་མ་
མཐོང་གི་ས་ཆུ་མེ་གསུམ་ལ་ཆོས་ཅན། གྲང་མིན་དྲོ་མིན་གྱི་རེག་བྱ་མི་ལྡན་ཏེ། མ་མཐོང་བའི་
ཕྱིར། ཟེར་བ་ལ། ཁྱོད་ལྟར་ན། ཤེས་བྱ་ཆོས་ཅན་དེ་འདྲའི་རེག་པ་མ་མཐོང་བ་དེ་མཐོང་མ་
མཐོང་གི་ས་ཆུ་མེ་གསུམ་ལ་དེ་མེད་པར་བསྒྲུབ་པའི་ཁྱབ་པ་འཁྲུལ་པ་མེད་པ་ཅན་དུ་ཐལ། 
ཆོས་དེ་མ་མཐོང་ཙམ་གྱིས་ཆོས་དེ་མེད་པར་གྲུབ་པས་སོ། །འདོད་ན་རླུང་གིས་རབ་ཏུ་བྱེད་
པ་ལས། གང་ཡང་གལ་ཏེ་མ་མཐོང་བ་ཙམ་གྱིས་མཐོང་བ་དག་ལ་འགོག་པར་བྱེད་ན་དེ་ཡང་
རིགས་པ་མ་ཡིན་ནོ། །ཞེས་པ་དང་འགལ་ལོ། །
གཉིས་པ་ནི། ཤེས་བྱ་ཆོས་ཅན། ཀྱུ་རུ་ར་དེ་ལ་གཅིག་རོ་ནུས་ཁྱད་པར་ཅན་དུ་མཐོང་
བས་ཀྱུ་རུ་ར་གཞན་ལ་རོ་ནུས་ཁྱད་པར་ཅན་ཡོད་པར་ངེས་པ་རིགས་པར་ཐལ། དེ་ཡི་མི་
མཐུན་ཕྱོགས་ལ་མ་མཐོང་ཙམ་གྲུབ་པས་སོ། །འདོད་ན་རིགས་པ་མིན་པར་ཐལ། ཡུལ་ལ་
སོགས་པའི་ཁྱད་པར་ལས་རྫས་ཀྱུ་རུ་ར་ལ་རོ་ནུས་ཐ་དད་སྣང་བའི་ཕྱིར། 
གསུམ་པ་ནི། བྱེ་བྲག་པའི་བདག་ཆོས་ཅན། སྐྱེས་བུ་ཐམས་ཅད་ལ་ཁྱབ་སྟེ། ཡོན་ཏན་
བདེ་སོགས་དེ་ཐམས་ཅད་ལ་དམིགས་པས་སོ་ཞེས་དང༌། རྒྱང་འཕེན་པ་ནི་ས་སོགས་ལ་རང་

རྒྱུད་ཀྱིས་བསྡུས་པའི་ཤེས་པ་ཡོད་པ་དང་སོགས་པས་གྲངས་ཅན་ནི་རྒྱུ་འོ་མ་ལ་འབྲས་བུ་
ཞོ་ངོ་བོ་གཅིག་ཏུ་ཡོད་པར་འདོད་པ་ལ། གསོན་ལུས་སོགས་ཆོས་ཅན། བདག་སོགས་མེད་
པར་ཐལ། དེ་མ་མཐོང་བས་སོ། །མ་ཁྱབ་ན་རྟགས་མི་མཐུན་ཕྱོགས་ལ་མ་མཐོང་ཙམ་གྱིས་
དེ་ལ་མེད་པ་བུད། བདག་མ་མཐོང་བ་ཚད་མས་གྲུབ། ཕྱི་མ་གཉིས་གསུམ་ཁས་སོ། །བདག་
སོགས་མ་དམིགས་ཙམ་དེ་བདག་སོགས་མེད་པ་རབ་ཏུ་སྒྲུབ་པར་བྱེད་པ་མིན་ཞེ་ན། ཤེས་
བྱ་ཆོས་ཅན། མི་མཐུན་ཕྱོགས་འགའ་ལ་མ་དམིགས་ཙམ་གང་ཡིན་པ་དེ་ཁོ་ན་གཏན་ཚིགས་
མི་མཐུན་ཕྱོགས་ལ་མེད་པར་སྒྲུབ་བྱེད་ཡིན་ནམ་ཅི་སྟེ་དེ་མ་ཡིན་པར་ཐལ། བདག་སོགས་
མ་དམིགས་པ་དེ་གསོན་ལུས་སོགས་ལ་བདག་སོགས་མེད་པའི་སྒྲུབ་བྱེད་མིན་པས་སོ། 
། རྟགས་བསལ་ལོ། །
གཉིས་པ་ལ་གཉིས། རྟགས་གསུམ་འབྲེལ་པ་ལ་ལྟོས་པ་སྤྱིར་བསྟན། རྟགས་གསུམ་
འབྲེལ་པའི་སྒྲུབ་བྱེད་སོ་སོར་བཤད་པའོ། །དང་པོ་ལ་ལྔ། ཁྱབ་པ་གཉིས་འབྲེལ་བ་ལ་ལྟོས། 
མི་མཐུན་དཔེ་རྫས་གྲུབ་ལ་མི་ལྟོས། དཔེ་ལ་སྟོན་དགོས་མི་དགོས་ཕྱེ་སྟེ་བཤད། དགག་པ་
རྟགས་སུ་འགྱུར་ཚུལ། གོ་བྱེད་འབྲེལ་པའི་རྩལ་ཅན་དུ་བཤད་པའོ། །
དང་པོ་ནི། ངོ་བོ་ཉིད་བྱས་པ་ཆོས་ཅན། ངོ་བོ་ཉིད་མི་རྟག་པ་ལོག་པས་ཁྱོད་ལྡོག་པར་
འགྱུར་ཏེ། དེ་ཙམ་དང་འབྲེལ་ཏེ། མི་རྟག་པ་ལ་བདག་གཅིག་ཏུ་འབྲེལ་བས་སོ། །འབྲས་བུ་
དུ་བ་ཆོས་ཅན། རྒྱུ་མེ་ལོག་ན་ཁྱོད་ལྡོག་སྟེ། མེ་ལ་འཁྲུལ་པ་མེད་པར་དེ་བྱུང་དུ་འབྲེལ་བའི་
ཕྱིར། དེ་ལྟ། ནས་མིན་ནམ་ཅི་ལ། མི་རྟག་པ་ལོག་པས་ཁྱོད་མི་ལྡོག་པར་ཐལ། མི་རྟག་པ་
དང་འབྲེལ་མེད་གཞན་ཡིན་པས་སོ། །རྟ་མེད་པས་ཕྱུགས་མེད་པས་མ་ཁྱབ་པ་བཞིན་ནོ། །དེ་
བཞིན་ནས་བདོག་གམ་ཅི་ལ། དེ་ཆོས་ཅན། ཁྱོད་ཡོད་པ་ལ་མི་རྟག་པ་ཡོད་པས་མ་ཁྱབ་པར་
ཐལ་ལོ། །རྟགས་འདྲའོ། །ཕྱུགས་ཡོད་ན་རྟ་ཡོད་པར་མ་ཁྱབ་པ་བཞིན་ནོ། །

གཉིས་པ་ནི། དེ་ཕྱིར་ནས་རྟོགས་ཕྱིར་ལ། ཤེས་བྱ་ཆོས་ཅན། སྒྲུབ་རྟགས་གཉིས་པོའི་
ལྡོག་ཁྱབ་རྟོགས་པ་དེ་ཡི་མི་མཐུན་དཔེ་རྫས་གྲུབ་ལ་ལྟོས་དགོས་པ་མ་ཡིན་ཏེ། དེ་རྫས་སུ་
མེད་ཀྱང༌། རྒྱུ་མེ་དང་ཁྱབ་བྱེད་མི་རྟག་པ་མེད་ན་འབྲས་བུ་དུ་བ་དང་ཁྱབ་བྱ་བྱས་པ་མེད་དེ། 
འདུས་མ་བྱས་ནམ་མཁའ་བཞིན། ཞེས་བརྗོད་པ་ལས་ཀྱང་དེ་རྟོགས་པས་སོ། །
གསུམ་པ་ནི། དཔེ་ལ་ནས་བརྗོད་པར་ཟད་ལ། བྱས་པས་སྒྲ་མི་རྟག་སྒྲུབ་ཀྱི་ཕྱོགས་
ཆོས་ཤེས་ཟིན་མ་བརྗེད་དེ་ཡི་བདག་གཅིག་པའི་ཁྱབ་འབྲེལ་དྲན་ཟིན་པའི་སྒོ་ནས་མི་ཤེས་
ཤིང་ཤེས་རུང་དུ་ཡོད་པའི་ཕྱི་རྒོལ་ལྷས་སྦྱིན་ཆོས་ཅན། ཁྱོད་ལ་བྱས་པ་མི་རྟག་པ་ལ་བདག་
གཅིག་ཏུ་འབྲེལ་བ་དེ་དེའི་མཐུན་དཔེ་ལ་སྟོན་དགོས་ཏེ། སྤྱིར་དེ་འདྲའི་ཕྱིར་རྒོལ་ཡིན་པས་
སོ། །ཇི་ལྟར་སྟོན་ན། མི་རྟག་པ་ཆོས་ཅན། བྱས་པའི་ངོ་བོ་ཡིན་ཏེ། བྱས་པ་གྲུབ་ཙམ་ན་
བྱས་པའི་བདག་ཉིད་དུ་སྐྱེས་པས་སོ། །ཞེས་པའི་ཚུལ་གྱིས་སོ། །དུ་བ་ལའང་སྦྱར་ཏེ། དེ་
བྱུང་འབྲེལ་པ་སྟོན་དགོས་ཞེས་པ་དང༌། ཇི་ལྟར་ན། མེ་ཆོས་ཅན། དུ་བའི་རྒྱུ་ཡིན་ཏེ། དུ་བ་
ལ་ཕན་ནས་དེ་ཡི་རྗེས་སུ་བྱས་པ་ཡིན་པས་སོ། །ཞེས་སོ། །དེ་སྒྲུབ་ཀྱི་ཕྱོགས་ཆོས་མི་ཤེས་
ཤེས་རུང་དུ་ཡོད་ཅིང༌། དེ་ཡི་ཁྱབ་འབྲེལ་ཤེས་པའི་མཁས་པ་ཆོས་ཅན། ཁྱོད་ཀྱི་ངོར་དེ་སྒྲུབ་
ཀྱི་ཁྱབ་འབྲེལ་ངག་གིས་དངོས་སུ་བསྟན་མི་དགོས་ཏེ། སྒྲ་བྱས་སོ་ཞེས་ཕྱོགས་ཆོས་འབའ་
ཞིག་བརྗོད་པས་ཆོག་པས་སོ། །དུ་བ་ལའང་སྦྱར་རོ། །འགྲེལ་པ་དཔེ་སྟོན་པ་དེ་ཉིད་ཀྱི་ཕྱིར་
རྟགས་ཡང་དག་གི་རྟགས་ཆོས་འབྲེལ་པ་ངེས་ཟིན་མ་བརྗེད་པའི་ལྷས་སྦྱིན་ཆོས་ཅན། དཔེ་
གཉིས་པོ་གང་རུང་གི་སྟེང་དུ་རྗེས་སུ་འགྲོ་ལྡོག་གང་རུང་གཅིག་སྒྲུབ་ངག་གིས་དངོས་སུ་
སྨྲས་པས་གཅིག་ཤོས་ལའང་དྲན་པ་སྐྱེ་སྟེ། རྟགས་ཆོས་རང་བཞིན་འབྲེལ་པ་ཤེས་ཟིན་མ་
བརྗེད་པས་སོ། །ཁྱབ་སྟེ། རྟགས་ཡང་དག་གི་རྟགས་ཆོས་འབྲེལ་པའི་དོན་གྱིས་སོ། །རིགས་
སྒོ་ལས། ཡང་ན་དོན་གྱི་གོ་བས་གཉིས་ཀར་རབ་ཏུ་གྲུབ་པའི་ཕྱིར་རོ། །

བཞི་པ་ནི། རྒྱུ་མེ་མེད་ཆོས་ཅན། མཚན་མོར་རྒྱ་མཚོ་དུ་མེད་དུ་སྒྲུབ་པའི་རྟགས་ཡང་
དག་ཡིན་ཏེ། ཚུལ་གསུམ་ཡིན་པས་སོ། །མདུན་གྱི་རང་བཞིན་ཤིང་མེད་ཆོས་ཅན། ཤིང་མེད་
ཀྱི་བྲག་རྫོང་ཤབ་མེད་དུ་བསྒྲུབ་པའི་རྟགས་ཡང་དག་ཡིན་ཏེ། ཚུལ་གསུམ་ཡིན་པས་སོ། 
། མདུན་གྱི་ས་ཕྱོགས་འདི་ཆོས་ཅན་ཁྱོད་ལ་ལྟར་རུང་བུམ་པ་མེད་པའི་ཐ་སྙད་བྱར་རུང་སྟེ། 
ཁྱོད་ལ་ལྟར་རུང་བུམ་པ་ཡོད་ན་ཚད་མས་དམིགས་པར་ནི་རིགས་པ་དང་ལྡན་པ་ལས་ཁྱོད་
ལ་དེ་ཚད་མས་མ་དམིགས་པའི་ས་ཕྱོགས་ཡིན་པས་སོ། །གཞན་ལའང་སྦྱར་རོ། ། དམིགས་
པའི་རྟགས་ཆོས་ཅན། ཚུལ་དེ་ལྟར་ཁྱོད་ལ་གསུམ་དུ་བསྡུས་ནས་བཤད་ཀྱང་དབྱེ་ན་དུ་མར་
ཡོད་དེ། བཤད་ཀྱང་གསུམ་པོ་དེ་དང་རྒྱུ་ཁྱབ་བྱེད་རང་བཞིན་འགལ་དམིགས་གསུམ་དང་
ལ་སོགས་པས་འགལ་འབྲས་དམིགས་པ་དང་རྒྱུ་དང་འགལ་བའི་འབྲས་བུ་དམིགས་པ་སྟེ་
འབྲེལ་ཟླ་མ་རྟོགས་པ་དང་འགལ་ཟླ་རྟོགས་པ་སྟེ། དམིགས་པའི་སྦྱོར་བ་འགོད་ཚུལ་གྱི་སྒོ་
ནས་བརྒྱད་དུ་ཡོད་པས་སོ། །
ལྔ་པ་ནི། དང་ནས་མཐོང་ལས་མིན་ལ། དུ་བ་ཆོས་ཅན། མེ་དང་འབྲེལ་བ་མེད་པར་མེ་
མེད་པར་མ་མཐོང་ཙམ་དང༌། མེ་ཡོད་པར་མཐོང་ཙམ་གྱིས་མེ་ལ་མི་འཁྲུལ་བར་མི་འགྲུབ་
སྟེ། མེ་ལ་དེ་བྱུང་དུ་འབྲེལ་པར་རྒྱུ་འབྲས་ངེས་བྱེད་ཀྱི་ཚད་མས་ངེས་པ་ལས་མེ་ལ་མི་འཁྲུལ་
བར་གྲུབ་དགོས་པས་སོ། །བྱས་པ་ལའང་སྦྱར་ཏེ། མི་རྟག་པ་དེ་ཁྱོད་ཀྱི་རང་བཞིན་གཅིག་
པའི་ཁྱབ་བྱེད་དུ་ངེས་བྱེད་ཀྱི་ཚད་མ་ཁྱད་པར་བ་ལ་ཞེས་སྦྱར་རོ། །
གཞན་དུ་ནས་ཚོན་བཞིན་ནོ་ལ། དུ་བ་ཆོས་ཅན། ཁྱོད་ཡོད་པ་ལ་མེ་ཡོད་པས་མ་ཁྱབ་
པར་ཐལ། མེ་དང་འབྲེལ་མེད་གཞན་ཡིན་པས་སོ། །བུམ་པ་ཆོས་ཅན། མི་རྟག་པར་མ་
ངེས་པར་ཐལ། རང་རྒྱུ་ལས་དེར་མ་སྐྱེས་པར་ཕྱིས་རྒྱུ་རུ་ཐོས་སོ། །ལས་དེ་སྐྱེ་དགོས་པས་
སོ། །གོས་ལ་ཚོན་བཞིན་ནོ། །ཆོས་ནས་གཞན་ཉིད་ལ། མི་རྟག་པ་ཆོས་ཅན། བྱས་པའི་

རང་བཞིན་མིན་པར་ཐལ། དེ་དང་རྒྱུ་སོ་སོ་ཁོ་ནའི་འབྲས་བུ་ཡིན་ཞིང་དེ་དང་གཅིག་གྲུབ་པ་
ན་གཅིག་མེད་པས་སོ། །འདོད་ན་དངོས་འབྲེལ་ནི་ཡོད་པས་མི་རྟག་པ་དེ་བྱས་པའི་རྒྱུའམ་
འབྲས་བུ་ཡིན། རྒྱུའོ་ཞེ་ན། མི་རྟག་པ་ཆོས་ཅན། དེ་ཡི་རྒྱུ་མིན་པར་ཐལ། དེ་ལས་དུས་ཕྱིས་
བྱུང་བས་སོ། །འབྲས་བུའོ་ཞེ་ན་ག་ལ་ངེས་ལ། བྱས་པ་ཆོས་ཅན། ཁྱོད་ཡིན་ན་མི་རྟག་པ་ཡིན་
པས་མ་ཁྱབ་པར་ཐལ། ཕྱོགས་ཆོས་གང་ཞིག མི་རྟག་པའི་རྒྱུ་ཡིན་པས་སོ། །
གཉིས་པ་ལ་གཉིས། སྒྲུབ་རྟགས་མི་འཁྲུལ་བའི་ངེས་བྱེད་བཤད། དགག་རྟགས་མི་
འཁྲུལ་བའི་ངེས་བྱེད་བཤད་པའོ། །དང་པོ་ལ་གསུམ། འབྲས་རྟགས་མི་འཁྲུལ་བའི་ངེས་
བྱེད། རང་བཞིན་མི་འཁྲུལ་བའི་ངེས་བྱེད། དེས་ན་བསྒྲུབ་རྟགས་གཉིས་སུ་ངེས་པའོ། །
དང་པོ་ནི། དུ་བ་ཆོས་ཅན། མེའི་འབྲས་བུའི་ཐ་སྙད་བྱར་རུང་སྟེ། འབྲས་བུའི་ཆོས་དེ་
མེ་རང་ལ་ཕན་བྱེད་དུ་ཡོད་མེད་ཀྱི་རྗེས་སུ་འཇུག་ལྡོག་བྱེད་པའི་ཕྱིར། བརྡ་སྤྲོད་པ་ན་རེ། 
མེ་དེ་མེད་པ་ནི་དུ་བ་དེ་བརྒྱ་སྤྱི་ལས་ཀྱང་སྐྱེ་བ་ཡོད་དོ་ཞེ་ན། དུ་བ་ཆོས་ཅན། རྒྱུ་མེད་པར་
ཐལ། མེ་ཕན་བྱེད་དུ་མེད་པར་ཡང་སྐྱེ་བའི་དུ་བ་ཡིན་པས་སོ། །རྒྱུ་མེད་ནས་ལས་ཡིན་ནོ་ལ། 
འདོད་ན། དེ་ཡི་ཕྱིར། ཆོས་ཅན་རྟག་ཏུ་ཡོད་པའམ་མེད་པར་འགྱུར་ཏེ། རེས་འགའ་བ་མིན་
པར་ཐལ་ལོ། །ཁྱབ་སྟེ། རྒྱུ་མེད་ན་རེས་འགའ་འབྱུང་བའི་རྒྱུ་གཞན་ལ་མི་ལྟོས་པའི་ཕྱིར། 
རྒྱུ་གཞན་ལ་མི་ལྟོས་ཀྱང་རེས་འགའ་འབྱུང་ངོ་ཞེ་ན། རྒྱུ་གཞན་ལ་ལྟོས་པ་ལ་བྱུང་སྟེ། རེས་
འགའ་ཡིན་པས་སོ། ། གལ་ཏེ་ནས་དེ་ཉིད་མེ་ལ། རྒྱ་སྤྱི་དེ་དུ་བའི་དངོས་རྒྱུ་ཡིན་ན་དེ་ཆོས་
ཅན། མེ་ལ་སོགས་པའི་རྒྱུ་ཚོགས་སུ་ཐལ་ལོ། །འོན་སྟེ་ནས་འབྱུང་ལ། དེ་ཆོས་ཅན། ཁྱོད་
ལས་དུ་བ་དངོས་སུ་མི་འབྱུང་བར་ཐལ། དུ་བའི་རྒྱུ་ཡི་རིགས་མིན་པས་སོ། །ཤེས་བྱ་ཆོས་
ཅན། དེ་ལ་ཁྱབ་པ་ཡོད་དེ་དུ་བའི་དངོས་རྒྱུའི་རིགས་ཡིན་ན་མེ་ལ་སོགས་པའི་རྒྱུ་ཚོགས་
ཡིན་པས་སོ། །དེ་ཡི་ནུས་པ་བྱེ་བྲག་ལྡན་ལ། དུ་བའི་དངོས་རྒྱུ་ཆོས་ཅན། མེ་མེད་ལས་ཁྱད་

པར་ཡོད་དེ། དུ་བ་དངོས་སུ་བསྐྱེད་ནུས་པས་སོ། །དུ་བ་ནས་རྒྱུ་མེད་འགྱུར་ལ། རྒྱུ་དང་
ལྡན་པ་ལས་འདས་གྱུར་དང་གཅིག་གོ། རྗེས་ནས་དེ་རྒྱུ་ཅན་ལ་མེ་ཡི་འབྲས་བུ་དུ་བ་དེ་དང་
གཅིག་གོ། ཤེས་བྱ་ཆོས་ཅན། འབྲས་བུ་རྣམས་རང་རྒྱུ་དང་རིགས་མི་མཐུན་པ་ལས་མི་འབྱུང་
སྟེ། རྒྱུ་འབྲས་མི་འཁྲུལ་བ་དེ་ཡི་ཕྱིར། 
གཉིས་པ་ལ་ལྔ། ལོག་རྟོག་རྒྱུད་མར་སེལ་ཕྱིར་སྔར་བཤད་བཟླས། །འཕྲོས་ནས་སྒྲ་
རྟོག་ཡུལ་ལ་འཇུག་ཚུལ་བཤད། །ཀྱུས་མ་རང་བཞིན་རྟགས་ཀྱི་དབྱེ་བ་བསྟན། ། རང་བཞིན་
རྟགས་སུ་འགྱུར་ན་ཁྱབ་ངེས་དགོས། །འདུས་བྱས་འཇིག་པས་ཁྱབ་པ་རྒྱས་པར་བསྒྲུབ་པའོ། 
། 
དང་པོ་ནི། རང་བཞིན་ནས་ཐ་དད་མེད་ཕྱིར་རོ་ལ། བྱས་པ་ཆོས་ཅན། མི་རྟག་པ་ལས་
མི་འཁྲུལ་ཏེ། དེ་ལ་བདག་གཅིག་ཏུ་འབྲེལ་པས་སོ། །དེ་ནས་ཡོད་པའི་བདག་སྟེ་དངོས་པོ་
ཆོས་ཅན། མི་རྟག་པ་དེ་མེད་ན་ནི་མེད་པར་འགྱུར་ཏེ། དེ་ལས་ངོ་བོ་ཐ་དད་མེད་པར་འབྲེལ་
བའི་ཕྱིར། 
གཉིས་པ་ལ་གཉིས། སེལ་པས་འཇུག་པར་བསྒྲུབ་པའི་གཞི་འདིངས་པ་དང༌། སེལ་
པས་འཇུག་པར་བསྒྲུབ་པ་དངོས་བཤད་པའོ། །དང་པོ་ནི། དངོས་པོ་ཀུན་གྱི་ནང་ནས་སྒྲ་རང་
མཚན་གཅིག་ཆོས་ཅན། བུམ་སོགས་རིགས་མཐུན་དང༌། གཞན་དངོས་རིགས་མི་མཐུན་རྟག་
པ་སོགས་ལས་ལྡོག་པ་དང་ལྡན་ཏེ། གང་ཕྱིར་ན་རང་བཞིན་གྱིས་རང་རང་ངོ་བོ་ལ་གནས་པ་
སྟེ་རང་ཉིད་སྙན་བྱར་གནས་པའི་ཕྱིར། 
དེ་ཕྱིར་ནས་རིགས་དབྱེ་ལ། ཆོས་ཅན། མ་བྱས་རྟག་སོགས་ལས་ལྡོག་པའི་སྒོ་ནས་བྱས་
མི་རྟག་སོགས་ལྡོག་པ་དུ་མར་དབྱེ་བ་བྱེད་དེ། སྒྲ་མིན་ཀུན་ལས་ལྡོག་པའི་དངོས་པོ་ཡིན་
པས་སོ། །དེའི་ཁྱད་པར་ནས་རབ་ཏུ་བྱེད་ལ། བྱས་པ་ཆོས་ཅན། བརྒྱུད་ནས་སྒྲ་མི་རྟག་པ་

རང་མཚན་རྟོགས་པར་བྱེད་དེ། རྟོགས་ལྡན་སྐྱེས་བུ་སྒྲ་མི་རྟག་པ་རང་མཚན་ལ་འཇུག་པར་
བྱེད་པས་སོ། །
དེ་ཕྱིར་ནས་ནུས་མིན་ལ། མི་རྟག་པ་ཆོས་ཅན། བྱས་སོགས་སྒྲས་ཁྱོད་དངོས་སུ་བརྗོད་
པའི་ཚུལ་གྱིས་ཁྱོད་ཐུན་མོང་མིན་པར་གོ་ནུས་པ་མ་ཡིན་ཏེ། མི་རྟག་པ་ཞེས་པའི་སྒྲ་ལས་
ཐུན་མོང་མ་ཡིན་པར་གོ་བྱ་ཡིན་པས་སོ། །བྱས་མི་རྟག་ཆོས་ཅན། ངོ་བོ་གཅིག་ཀྱང་ཐ་དད་
དུ་རྣམ་པར་གནས་པར་ཐལ། ངོ་བོ་གཅིག་ཀྱང་ལྡོག་པ་སོ་སོ་དང་དངོས་མིང་སོ་སོའི་གོ་བྱ་
ཡིན་པ་དེས་ནའོ། །
གཉིས་པ་ལ་གཉིས། ཡོད་པའི་སྒྲ་རྟོག་སེལ་པ་ལ་འཇུག མེད་པའི་སྒྲ་རྟོག་སེལ་པ་ལ་
འཇུག་པའོ། །དང་པོ་ལ་བདུན། 
དང་པོ་སྒྲ་རྟོག་སེལ་པས་འཇུག་ཅིང་སྒྲུབ་པས་མི་འཇུག་པའི་རྒྱུ་མཚན་གཙོ་བོར་བསྟན་
པ་ལ་བཞི། དང་པོ་རྗེས་དཔག་དང་དྲན་ཤེས་དོན་མཐུན་སེལ་པས་འཇུག་པ་ནི། སྒྲ་རྟོག་
གིས་དེ་མིན་གཅོད་ཀྱི་སྒྲུབ་པའི་སྒོ་ནས་མི་འཇུག་པ་ཅི་ཞེ་ན། དོན་གྱི་ནས་ཅི་ཞིག་ཡོད་ལ། 
སྒྲ་རང་མཚན་གཅིག་ཆོས་ཅན། རང་གི་བྱས་མི་རྟག་སོགས་རྗེས་དཔག་གི་སྣང་བའི་སྒོ་ནས་
གཞལ་བྱ་མ་ཡིན་པར་ཐལ། རང་འཛིན་མངོན་སུམ་གྱི་སྣང་བའི་སྒོ་ནས་མ་མཐོང་བའི་རང་
གི་བྱས་མི་རྟག་སོགས་མེད་པས་སོ། །དེར་ཐལ། རང་འཛིན་མངོན་སུམ་གྱི་བཟུང་ཡུལ་ཡིན་
པས་སོ། །འོ་ན་ཁྱོད་ལའང་རྗེས་དཔག་དོན་མེད་པར་ཐལ་ལོ་ཞེ་ན། སྒྲ་ལ་ཡོན་ཏན་གཞན་
རྟགས་སོགས་སུ་སྦྱོར་བས་ཏེ། སྒྲོགས་པར་མི་བྱེད་ན། སྒྲས་ཐོས་མ་ཐག་མི་རྟག་པར་ངེས་
ནུས་པའི་རྟོགས་ལྡན་ཆོས་ཅན། ཁྱོད་ཀྱི་ངོ་བོར་སྒྲ་མི་རྟག་པར་རྟགས་དང་རྗེས་དཔག་གིས་
སྒྲུབ་མི་དགོས་ཏེ། སྒྲ་རྟག་པར་སྒྲོ་མི་འདོགས་པར་སྒྲ་ཐོས་མ་ཐག་མི་རྟག་པར་ངེས་ནུས་
པས་སོ། །ན་ཞེས་པས་ཉ་ཕྱིས་ལ་དངུལ་སྐྱར་སྒྲོ་འདོགས་པ་ལྟར་འཁྲུལ་པའི་རྒྱུ་མཚན་གྱིས། 

སྒྲ་རྟག་སོགས་སུ་སྒྲོ་འདོགས་པ་ཡོད་པས་ན། སྒྲ་མི་རྟག་རྟོགས་གྱི་རྗེས་དཔག་ཆོས་ཅན། 
མངོན་སུམ་གྱི་སྒྲ་ཡི་མི་རྟག་པ་མཐོང་ཡང་དོན་ཡོད་དེ། མཐོང་ཡང་སྒྲོ་འདོགས་སེལ་བའི་
ཆེད་དུ་འཇུག་པས་སོ། །
དེ་ཕྱིར་ནས་མཐོང་བ་ཉིད་ལ། སྒྲ་འཛིན་མངོན་སུམ་ཆོས་ཅན། སྒྲ་དེ་ཕར་ཡིན་པའི་སྒྲ་
ཡི་ཡོན་ཏན་བྱས་སོགས་སྒྲུབ་ཆོས་མཐའ་དག་མཐོང་སྟེ། སྒྲ་རང་མཚན་རང་གི་བཟུང་དོན་དུ་
བྱས་ནས་མཐོང་བས་སོ། །
འཁྲུལ་པས་ནས་འཇུག་པ་ཡིན་ལ། ན་ཅེས་པ་དང་གཅིག་གོ། རྗེས་སུ་ནས་འཛིན་ཏེ་ལ། 
མེ་རང་མཚན་ཆོས་ཅན། ཁྱོད་ཀྱི་ཆོས་གཅིག་ངེས་པའི་རྗེས་དཔག་གིས་ཁྱོད་ཀྱི་ཆོས་ཀུན་
འཛིན་པར་ཐལ། རྗེས་དཔག་གིས་ཁྱོད་ཀྱི་ངོ་བོ་རང་མཚན་ཉིད་སྒྲུབ་པའི་སྒོ་ནས་འཛིན་
པས་སོ། །
ཁོ་བོ་ཅག་ལྟར་ན། སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། ཁྱོད་ཀྱིས་སྒྲ་མ་བྱས་
སོགས་སུ་འཛིན་པའི་སྒྲོ་འདོགས་ཀུན་བཅད་པས་སྒྲ་བྱས་སོགས་སུ་ངེས་པའི་རྗེས་དཔག་
གཞན་དོན་མེད་པའི་ཉེས་པ་འདིར་ནི་ཐལ་བར་མི་འགྱུར་ཏེ། སྒྲ་རྟག་འཛིན་གྱི་སྒྲོ་འདོགས་
ཙམ་སེལ་བའི་སྒོ་ནས་སྒྲ་ལ་རྟག་པ་སྤྱད་ཙམ་ངེས་པའི་རྣམ་རྟོག་ཡིན་པས་སོ། །
གློ་བུར་བའི་རྗེས་དཔག་གིས་མ་ངེས་ཤེ་ན། ལ་མེ་ལྡན་དུ་རྟོགས་པའི་གློ་བུར་བའི་
རྟགས་དང་རྗེས་དཔག་ཆོས་ཅན། བསལ་བྱ་སྒྲོ་འདོགས་སེལ་བའི་སྒོ་ནས་དེ་མིན་གཅོད་
པའི་ཡུལ་ཅན་ཡིན་ཏེ། ལ་མེ་མེད་དུ་སྒྲོ་འདོགས་སེལ་བའི་སྒོ་ནས་འཇུག་པའི་རྗེས་དཔག་
ཡིན་པས་སོ། །གཞན་དུ་ཆོས་ཅན། སྒྲ་རང་མཚན་ཆོས་ཅན་མངོན་སུམ་གྱིས་བསྒྲུབ་པའི་སྒོ་
ནས་མ་གྲུབ་པའི་རང་གི་ཆོས་བྱས་སོགས་རྟགས་ཡང་དག་གིས་སྒྲུབ་དགོས་མེད་པར་ཐལ། 
རང་འཛིན་མངོན་སུམ་གྱིས་ཁྱོད་གྲུབ་པ་ན་ཁྱོད་ཀྱི་ཆོས་བྱས་སོགས་ཀུན་སྒྲུབ་པའི་སྒོ་ནས་

གྲུབ་ཟིན་པས་སོ། །
མཐོང་བ་ནས་རྣམ་རྟོག་པ་ལ། སྔོ་འཛིན་མངོན་སུམ་གྱི་རྗེས་སུ་སྐྱེས་པའི་རྗེས་དཔག་
མིན་པའི་སྔོན་པོ་ངེས་པའི་དྲན་ཤེས་དོན་མཐུན་ཆོས་ཅན། སེལ་པས་མི་འཇུག་པར་ཐལ། 
རང་རྒྱུད་ལྡན་རང་གི་ངེས་ཚུལ་ལས་བཟློག་ཕྱོགས་སུ་སྒྲོ་འདོགས་མེད་པས་སོ་ཞེ་ན། 
གཞན་གྱི་ནས་ཡུལ་ཅན་ལ། དེ་ཆོས་ཅན། སྔོན་པོ་སྔོ་མིན་དུ་སྒྲོ་འདོགས་སྔར་ཡོད་མི་
སེལ་ཡང་སེལ་པའི་ཡུལ་ཅན་ཡིན་ཏེ། མི་སེལ་ཡང་རང་རྒྱུད་ལ་ལྡན་བཞིན་པའི་སྐྱེས་བུས་
རང་གི་ངེས་ཚུལ་ལས་ལྡོག་ཕྱོགས་ཀྱི་ཆར་སྒྲོ་མ་བཏགས་པའི་རང་ཡུལ་ངེས་པའི་རྣམ་རྟོག་
ཡིན་པས་སོ། །རྟགས་གྲུབ་སྟེ། 
ངེས་པ་ནས་ཤེས་པ་ཡིན་ལ། ཆོས་ཅན་རྟགས་དེར་ཐལ། ངེས་ཤེས་དོན་མཐུན་ཡིན་
པས་སོ། །ཁྱབ་སྟེ། ངེས་པ་དང་ལྡོག་ཕྱོགས་སུ་སྒྲོ་འདོགས་པ་ནི། གནོད་བྱ་གནོད་བྱེད་ཡིན་
པའི་ཕྱིར། 
གཉིས་པ་སེལ་པས་འཇུག་ན། སྒྲ་རྟོག་རྣམས་རྣམ་གྲངས་པ་མིན་པ་ནི། སྒྲ་ཆོས་ཅན། 
བྱས་མི་རྟག་སོགས་སུ་ངེས་པའི་རྟོག་པ་དང་དེར་བརྗོད་པའི་སྒྲ་ཡང་དུ་མ་འཇུག་དགོས་ཏེ། 
ཁྱོད་མ་བྱས་རྟག་སོགས་ཆ་ཤས་དུ་མར་སྒྲོ་འདོགས་པ་ཡོད་པས་སོ། །ཁྱབ་སྟེ། སྒྲོ་འདོགས་
ཇི་སྙེད་ཡོད་པ་དེ་བསལ་བའི་ཕྱིར་དུ་དེ་སྙེད་འཇུག་པ་ཁོ་ནའོ། ། 
དེས་ནས་ཐ་དད་ཅན་ལ། སྒྲ་ཡི་བྱས་མི་རྟག་སོགས་བརྗོད་པའི་སྒྲ་ཆོས་ཅན། ཁྱོད་ཡུལ་
ཐ་དད་ཡིན་གྱི་སྒྲ་རྣམ་གྲངས་པ་མིན་ཏེ། རང་གི་བསལ་བྱ་སྒྲོ་འདོགས་སོ་སོ་རེ་རེ་སེལ་བས་
སོ། །
གསུམ་པ་རང་མཚན་ལ་འཇུག་ན་སྒྲ་རྟོག་རྣམས་རྣམ་གྲངས་པར་འགྱུར་བ་ནི། གཞན་
དུ་ནས་ཁྱབ་ན་ལ། སྒྲ་ཞེས་པའི་སྒྲ་ཆོས་ཅན། སྒྲ་ཡི་བྱས་མི་རྟག་སོགས་ཐམས་ཅད་རང་ཡུལ་

དུ་བྱས་པར་ཐལ། སྒྲ་རང་མཚན་སྒྲུབ་པའི་སྒོ་ནས་བརྗོད་པས་སོ། །འདོད་ན། 
གཞན་ཡུལ་ནས་ཉིད་དུ་འགྱུར་ལ། ཆོས་ཅན་སྒྲ་ཡི་བྱས་མི་རྟག་སོགས་བརྗོད་པའི་སྒྲ་
རྣམ་གྲངས་པར་ཐལ། དེ་རྣམས་ཀྱི་ཡུལ་དེ་ཁྱོད་ལ་གཞན་གྱི་ཡུལ་དུ་གྱུར་པ་མ་ཡིན་པར་
ཁྱོད་ཀྱི་ཡུལ་དུ་བྱས་ཞིང་དེ་རྣམས་དང་སྒྲ་ཐ་དད་ཡིན་པས་ཕྱིར། བློ་ལའང་སྦྱར་རོ། །
བཞི་པ་མི་འགྱུར་བར་འདོད་པའི་གཞན་ལན་རྣམ་གཉིས་དགག་པ་ལ་གཉིས། རྫས་ཐ་
དད་པའི་ལན་དགག སྒྲོ་འདོགས་བཟློག་པའི་ལན་དགག་པའོ། །
དང་པོ་ནི། བྱེ་བྲག་པ་གང་གི་ལྟར་ན། བུམ་པའི་བྱས་མི་རྟག་སོགས་ཁྱད་པར་སྣ་ཚོགས་
ཡིན་ལ། བུམ་པ་ནི། ཁྱད་པར་སྣ་ཚོགས་པ་ཅན་ཡིན་ཞིང༌། ཁྱད་པར་རྣམས་ནི་ནང་ཚན་རྫས་
ཐ་དད་ཞིང༌། ཁྱད་པར་ལས་ཅན་ཀྱང་རྫས་ཐ་དད་དོ། །ཁྱད་པར་ཅན་འཛིན་པའི་བློས་དེ་ཁོ་
ནས་སྒྲུབ་པས་འཛིན་གྱི་ཁྱད་པར་གཏན་མི་འཛིན། ཁྱད་པར་འཛིན་པའི་བློས་ཀྱང་ཁྱད་
པར་རེ་རེ་ཁོ་ན་བསྒྲུབས་པས་འཛིན་གྱི་གཞན་མི་འཛིན། སྒྲས་ཀྱང་དེ་ལྟར་བརྗོད་པའི་སྒྲ་
རྟོག་སྒྲུབ་པས་འཇུག་ཀྱང་སྒྲ་བློ་རྣམ་གྲངས་པར་མིན་པར་ཐལ་ལོ་ཞེ་ན། 
ཁྱད་པར་ནས་ཀུན་བཟུང་ལ། ཁྱད་པར་ཅན་སྒྲ་ངེས་པའི་རྣམ་རྟོག་ཆོས་ཅན། སྒྲ་དེ་སྒྲ་ཡི་
བྱས་སོགས་ཐམས་ཅད་ལ་ཕན་བྱེད་དུ་ངེས་པར་ཐལ། སྒྲས་སྒྲ་ཡི་བྱས་སོགས་ལ་ཕན་པའི་
ནུས་པ་དབྱེར་མེད་པའི་སྒྲ་དེ་སྒྲུབ་པའི་སྒོ་ནས་རིལ་པོ་བཟུང་ཞིང༌། ངེས་པས་སོ། །རྟགས་
ཁས་སོ། །འདོད་ན། ཕན་ནས་གང་མ་ངེས་ལ། ཆོས་ཅན། སྒྲ་བྱས་སོགས་ཐམས་ཅད་ངེས་
པར་ཐལ། འདོད་པ་དེ་ཡི་ཕྱིར། ཁྱད་པར་ཅན་གྱི་ཁྱད་པར་ཐམས་ཅད་ལ་ཕན་པའི་ནུས་པ་
བཟུང་མོད། ཁྱད་པར་རྣམས་མི་འཛིན་ཅེ་ན། 
དེ་དག་ནས་བཟུང་ལ། ཆོས་ཅན་གཅིག་སྟེ་སྒྲས་སྒྲ་ཡི་བྱས་སོགས་ལ་ཕན་པའི་ནུས་པ་
གྲུབ་པའི་སྒོ་ནས་བཟུང་ན་སྒྲ་དང་སྒྲ་ཡི་བྱས་སོགས་གཉིས་ཀ་བཟུང་དགོས་པར་ཐལ། སྒྲས་

ཕན་བྱ་ཡིན་པ་དེ་སྒྲ་ཡི་བྱས་སོགས་དང་ངོ་བོ་ཉིད་དུ་འབྲེལ། སྒྲ་ཡི་བྱས་སོགས་ལ་ཕན་བྱེད་
ཡིན་པ་དེ་སྒྲ་དང་ངོ་བོ་ཉིད་དུ་འབྲེལ་བས་སོ། །རྟགས་བསལ་ཁས་སོ། །
སྒྲས་སྒྲ་ཡི་བྱས་སོགས་ལ་ཕན་པའི་ནུས་པ་རྣམས་སྒྲ་ལས་རྫས་ཐ་དད་པས་གང་མ་
ངེས་ཀྱི་སྐྱོན་མེད་ཅེ་ན། དེ་དག་ནས་ཕན་མེད་ལ། སྒྲས་སྒྲ་ཡི་བྱས་སོགས་ལ་ཕན་པའི་ནུས་
པ་ཆོས་ཅན། སྒྲ་དང་འབྲེལ་མེད་དུ་ཐལ། སྒྲ་ལས་རྫས་ཐ་དད་དེ་བྱུང་དུ་མ་འབྲེལ་བས་སོ། 
། ཟུར་སྔ་མ་དང་བསལ་བ་ཁས་སོ། ། རྟགས་མ་གྲུབ་སྟེ། དེས་དེ་བསྐྱེད་ཅེ་ན། སྒྲ་ཆོས་ཅན། 
ཁྱོད་ཀྱིས་སྒྲ་ཡི་བྱས་སོགས་བསྐྱེད་པའི་ནུས་པ་ལ་ཁྱོད་ཀྱིས་ཕན་པའི་ནུས་པ་དེའང་ཁྱོད་
ཀྱིས་བསྐྱེད་པར་ཐལ། ཁྱོད་ཀྱིས་སྒྲ་ཡི་བྱས་སོགས་བསྐྱེད་པའི་ནུས་པ་དེ་ཁྱོད་ཀྱིས་བསྐྱེད་
ཅིང་རྒྱུ་མཚན་འདྲ་བས་སོ། །
འདོད་ན་ཆོས་ཅན། ཁྱོད་ཀྱིས་རང་གི་ནུས་པ་རང་ལས་རྫས་གཞན་ཕྱི་མ་ཁོ་ན་ཐུག་
མེད་དུ་བསྐྱེད་པར་ཐལ། འདོད་པ་དེ་ལྟ་ཡིན་པས་སོ། །དེས་དེ་ཡི་ནུས་པ་ལ་ཕན་པའི་ནུས་
པ་རྣམས་དེ་དང་གཅིག་ཅིང༌། སྒྲ་ངེས་པའི་རྟོགས་པས་ཀྱང་དེ་ཡི་ནུས་པ་སྒྲ་ཡི་བྱས་སོགས་
གཅིག་ལ་ཕན་བྱེད་དུ་བཟུང་ངོ་ཞེ་ན། དེ་ལ་ནས་ཐམས་ཅད་བཟུང་ལ། སྒྲ་ངེས་པའི་རྟོག་པ་
ཆོས་ཅན། སྒྲས་སྒྲ་ཡི་མི་རྟག་སོགས་ལ་ཕན་པའི་ནུས་པ་ཐམས་ཅད་བཟུང་བར་ཐལ། སྒྲ་དེ་
སྒྲུབ་པའི་སྒོ་ནས་མཐོང་ཞིང༌། སྒྲས་སྒྲའི་མི་རྟག་སོགས་ལ་ཕན་པའི་ནུས་པ་དེ་སྒྲ་དང་གཅིག་
ཡིན་པས་སོ། །
གཉིས་པ་ནི། སྒྲ་ངེས་པའི་རྟོག་པས་སྒྲ་ཡི་བྱས་སོགས་ཐམས་ཅད་བཟུང་ཡང་སྒྲ་རྟག་
སོགས་སུ་འཁྲུལ་ཞིང་དེ་བཟློག་པའི་ཕྱིར་རྗེས་དཔག་གཞན་འཇུག་དགོས་པར་འདོད་ཅེ་ན། 
དེ་ནི་ནས་གྲུབ་ལ། སྒྲ་མི་རྟག་པར་ངེས་པའི་རྗེས་དཔག་ཆོས་ཅན། གཞན་སེལ་པའི་ཡུལ་
ཅན་དུ་ཐལ། སྒྲ་རྟག་འཛིན་གྱི་སྒྲོ་འདོགས་ལྡོག་པའི་རྟོག་པ་ཡིན་པས་སོ། །དེ་ལ་ནས་འཇུག་

ཕྱིར་ལ་སྒྲ་ངེས་པའི་རྣམ་རྟོག་དོན་མཐུན་ཆོས་ཅན། སེལ་པས་འཇུག་པར་ཐལ། རང་རྒྱུད་ལ་
ལྡན་བཞིན་པས་རང་གི་ངེས་ཚུལ་ལས་སྒྲོ་འདོགས་མེད་པའི་ཡུལ་ལ་ངེས་ནས་འཇུག་པའི་
རྣམ་རྟོག་ཡིན་པའི་ཕྱིར། 
གཞན་ཡང་ནས་དེ་ཡུལ་ཡིན་ལ། སྒྲ་མི་རྟག་པ་ཆོས་ཅན། སྒྲ་ངེས་པའི་རྟོག་པའི་བཟུང་
ཡུལ་མ་ཡིན་པར་ཐལ། དེ་ངེས་ཤེས་ཡིན་པ་གང་ཞིག དེས་མ་ངེས་པས་སོ། །འོ་ན་མངོན་
གསུམ་གྱིས་མཐོང་བཞིན་དུ་མི་ངེས་པ་ཅི་ཞེ་ན། མངོན་སུམ་ནས་རྣམ་པ་སྤངས་ལ་སྒྲ་འཛིན་
མངོན་སུམ་ཆོས་ཅན། སྒྲའི་སྐད་ཅིག་སོགས་བཟུང་བ་ཡིན་ཏེ། སྒྲ་རང་མཚན་བཟུང་དོན་དུ་
བྱས་ནས་འཛིན་པས་སོ། །
ཁྱད་པར་ནས་རྟོགས་པར་འགྱུར་ལ། སྒྲ་ཐོས་མ་ཐག་ནས་མི་རྟག་པར་ངེས་ནུས་པའི་
སྐྱེས་བུའི་རྒྱུད་ཀྱི་སྒྲ་འཛིན་མངོན་སུམ་ཆོས་ཅན། སྒྲ་མི་རྟག་པར་ངེས་ཤེས་འདྲེན་ནུས་སྟེ། 
དེ་འདྲེན་པའི་མཐུན་རྐྱེན་ཚང་ཞིང་འགལ་རྐྱེན་མེད་པའི་ཕྱིར། །
གཉིས་པ། ལྡོག་ལོག་གི་གནས་ཚུལ་དང་དེ་ཡི་སྒྲ་རྟོག་གི་འཇུག་ཚུལ་རྒྱས་པར་བསྟན་
པ་ལ་བཞི། བརྡ་ཡི་དབང་གིས་སྒྲ་རྟོག་ཐ་དད་འཇུག སྒྲ་གཉིས་ཀྱི་འཇུག་ཚུལ་བསྟན། ལྡོག་
ལྡན་རིགས་ལྡན་སྐྱོན་མི་མཚུངས། རང་མཚན་གྱིས་འཇུག་པའི་སྐྱོན་བསྟན་པའོ། །
དང་པོ་ནི། བྱེ་བྲག་པ་སོགས་ན་རེ། བ་ལང་གི་ཆོས་རྟ་ལས་ལྡོག་པའི་ལྡོག་པ་དང༌། རྟ་
ལས་ལོག་པའི་ཆོས་ཅན་བ་ལང་གཉིས་རྫས་ཐ་དད་ན་བསལ་བ་ལས་རྫས་ཐ་དད་པའི་སྤྱི་
ཉིད་ལས་ལྡོག་པ་ཞེས་བརྗོད་པ་ཙམ་དུ་འགྱུར་ལ་རྫས་གཅིག་ན། སྒྲ་རྟོག་ཐ་དད་མི་འཇུག་
པར་འགྱུར་རོ་ཞེ་ན། སྒྲ་སེལ་པའི་དོན་ཅན་ཡིན་པ་དེ་ལའང༌། ཤེས་བྱ་ཆོས་ཅན། གཞན་
རྟ་ལས་ལྡོག་པ་དང་འདི་རྟ་ལས་ལོག་པ་སྟེ། བ་ལང་གི་སྟེང་གི་ལྡོག་ལོག་རྫས་ཐ་དད་དུ་མེད་
དེ། རང་མཚན་གྱི་ལྡོག་ལོག དོན་གཅིག་ལ། རྟོག་པ་ལ་སྣང་བའི་ལྡོག་ལོག་དོན་ལ་མེད་

པས་སོ། །འོན་ཀྱང་བ་ལང་རྟ་མིན་པ་ཉིད་ཅེས་ཆོས་བརྗོད་པ་དང༌། བ་ལང་རྟ་མིན་ཅེས་ཆོས་
ཅན་བརྗོད་པའི་སྒྲ་དང་ངེས་པའི་རྟོག་པ་ཆོས་ཅན། བ་ལང་གི་ལོག་ལྡོག་རང་མཚན་ཐ་དད་
དུ་མེད་ཀྱང་འཇུག་ཏུ་རུང་སྟེ། དེ་བདག་ཉིད་གཅིག་ལ་ཁྱད་པར་གཞན་སྤོང་མི་སྤོང་གི་བརྡ་
ཐ་དད་པའི་རྗེས་སུ་བྱེད་པ་ཙམ་ཡིན་པས་སོ། །
གཉིས་པ་ནི། འོ་ན་བ་ལང་གི་བ་ལང་ཉིད་ཅེས་སོགས་རྣམ་དབྱེ་དྲུག་པ་མི་རུང་ཞེ་ན། 
བ་ལང་ཅེས་ཆོས་ཅན་དང་བ་ལང་ཉིད་ཞེས་ཆོས་བརྗོད་ཀྱི་སྒྲ་གཉིས་ཀས་ཆོས་ཅན། བརྗོད་
བྱའི་དོན་གཅིག་པ་གཅིག་བརྗོད་དེ། བ་ལང་མིན་པ་གཅད་ཙམ་བརྗོད་པས་སོ། །དེ་ལྟ་མོད་
ཀྱི་རྣམ་དབྱེ་དྲུག་པའི་སྒྲ་བ་ལང་གི་བ་ལང་ཉིད་ཅེས་པའི་སྒྲ་ཆོས་ཅན་བ་ལང་དང་བ་ལང་
ཉིད་རྫས་ཐ་དད་དུ་མེད་ཀྱང་དེ་གཉིས་དོན་ཐ་དད་པ་ལྟ་བུར་སྟོན་པར་བྱེད་རུང་སྟེ། བརྗོད་
བྱ་དེ་གཉིས་ངོ་བོ་གཅིག་ལ་བརྡས་ཐ་དད་པར་བྱས་པའི་ཤན་གྱི་ཁྱད་པར་ཕྲ་མོ་ཡོད་པ་ཙམ་
གྱིས་འཇུག་པས་སོ། །ཆོས་ཆོས་ཅན་རྫས་ཐ་མི་དད་ན་བརྡ་ཐ་དད་དོན་མེད་དོ་ཞེ་ན། 
ཁྱད་པར་གཞན་ནས་བྱེད་པའི་གཞི་ལ། བ་ལང་རྟ་མིན་པ་ཉིད་ཡོད་ཅེས་པའི་ཆོས་
བརྗོད་དང༌། བ་ལང་རྟ་མིན་པ་ཡིན་ཞེས་པའི་ཆོས་ཅན་བརྗོད་པའི་སྒྲ་ཆོས་ཅན། བརྗོད་བྱ་
རང་མཚན་ཐ་དད་དུ་མེད་ཀྱང་བརྡ་ཐ་དད་སྦྱར་བ་ལ་དགོས་པ་ཡོད་དེ། བ་ལང་རྟ་མིན་པ་
ཉིད་ཅེས་པའི་ཁྱད་པར་གཞན་སྤོང་མི་སྤོང་རིམ་བཞིན་རང་གི་བརྗོད་བྱར་བྱས་ནས་ཉན་པ་
པོས་བ་ལང་རྟ་མིན་པ་དེ་ཁྱད་པར་གཞན་སྤངས་མ་སྤངས་ཀྱི་སྒོ་ནས་ཤེས་པར་བྱེད་པས་སོ། 
། བ་ལང་ཉིད་བ་ལང་ལྟ་བུའི་ཡུལ་ཀུན་ལའང་རྫས་སྟེ། ཆོས་ཅན་བརྗོད་པ་དངོས་སྟེ། ཆོས་
བརྗོད་པའི་སྒྲ་གཉིས་པོའི་མི་འདྲ་བའི་ཁྱད་པར་རིམ་བཞིན་ཁྱད་པར་གཞན་མ་སྤངས་པ་
དང་སྤངས་ནས་གོ་བར་བྱེད་པ་ཙམ་གཅིག་ཡིན་པའི་ཕྱིར་ན། སྒྲ་དེ་དག་ལ་བརྗོད་བྱ་ལ་ཁྱད་
པར་འགའ་ཡང་ཡོད་པ་མ་ཡིན་ནོ། །

ཀུན་ལ་ནས་ཡོད་པ་མིན་རྩ་བར་ཡིན་ལ། བ་ལང་ཉིད་ཅེས་པའི་སྒྲ་དང་བ་ལང་ཞེས་
པའི་སྒྲ་ཆོས་ཅན། མི་འདྲ་བའི་ཁྱད་པར་ཡོད་དེ། རིམ་བཞིན་ཁྱད་པར་གཞན་སྤོང་མི་སྤོང་
གི་སྒོ་ནས་བ་ལང་གོ་བར་བྱེད་པས་སོ། །ཆོས་ཅན་བ་ལང་གོ་བྱེད་དུ་ཁྱད་པར་མེད་དེ། དེ་
འཕངས་པའི་སྒྲ་ཡིན་པས་སོ། །
སྤོང་མི་སྤོང་གི་དོན་དེ་ཤེས་པར་བྱེད་འདོད་པས་སྦྱར་བའི་སྒྲ་དེ་ལ་ཕན་པའམ། འཚེད་
པ་ཉིད་ཅེས་དངོས་པོ་ལ། དེ་ཕན་གྱི་སྒྲ་སྦྱར་བའམ་འཚེད་པ་ཞེས་བྱེད་ལྡན་ནམ་མིང་བསྒྲུབ་
པའི་རྐྱེན་དེ་ལས་གཞན་གྱིས་བརྗོད་ཀྱང་རུང༌། དོན་དེ་ནས་གཞན་མེད་དོ་ལ། རྗོད་བྱེད་ཀྱི་
སྒྲ་ཆོས་ཅན། བརྗོད་བྱ་ལ་ཁྱད་པར་གཞན་སྤོང་མི་སྤོང་ལས་མ་རྟོགས་པ་མེད་དེ། རྗོད་བྱེད་
ལ་ཆོས་ཆོས་ཅན་བརྗོད་པར་འདུས་པས་སོ། །
གསུམ་པ་ནི། དེ་ཕྱིར་ནས་བསལ་ལ། ཤེས་བྱ་ཆོས་ཅན། སྒྲ་གཞན་སེལ་པའི་ཡུལ་
ལ་འཇུག་པར་སྨྲ་བ་ལ་ནི། སློབ་དཔོན་གྱིས་བརྗོད་པའི་རང་དབང་མེད་ཕྱིར་སོགས་སྐྱོན་
གསུམ་པོ་དེ་མི་འབྱུང་སྟེ། སྤྱི་རྫས་གཞན་གྱི་དབང་གིས་གསལ་བ་རྫས་གཞན་ལ་སྤྱི་ཡི་སྒྲ་
འཇུག་པ་མིན་གྱི་དེ་མིན་གཅད་པའི་སྒོ་ནས་རྗོད་བྱེད་ཀྱི་སྒྲ་འཇུག་པས་སོ། །
རིགས་དང་ནས་འགྱུར་ལ། བྱེ་བྲག་པ་ཆོས་ཅན། སློབ་དཔོན་གྱིས་བཀོད་པའི་རང་
དབང་མེད་ཕྱིར་དེ་ལྡན་མིན། བཏགས་པའི་ཕྱིར་དང་མི་སྲིད་ཕྱིར། །ཞེས་པའི་སྐྱོན་གསུམ་པོ་
དེས་ཁྱོད་ལ་གནོད་དེ། སྤྱི་དང་དེ་ལྡན་གསལ་བ་དག་རྫས་ཐ་དད་དུ་འདོད་པས་སོ། །
བཞི་པ་ནི། གང་དག་ནས་རིགས་ལ། བརྡ་སྤྲོད་པ་དང་བྱེ་བྲག་པ་ཆོས་ཅན། ཆོས་ཆོས་
ཅན་རྫས་ཐ་མི་དད་ལ་དྲུག་པའི་རྣམ་དབྱེ་དང༌། མང་པོ་ལ་གཅིག་ཚིག་དང་གཅིག་ལ་མང་
ཚིག་དང་དེ་ཕན་ལ་སོགས་པའི་སྒྲ་སྦྱར་དུ་མི་རུང་བར་ཐལ་ཞེས་པའི་སྐྱོན་འབྱུང་བར་ཐལ། 
ཚིག་དངོས་ཀྱི་བརྗོད་བྱ་རང་མཚན་གྱི་དབང་གིས་འཇུག་གི་བརྗོད་འདོད་ཀྱི་དབང་གིས་མི་

འཇུག་པས་སོ། །
ཕྱི་རོལ་ནས་རྗོད་བྱེད་ཡིན་ལ། དེ་ལྟ་ན། དྲུག་ཚིག་མང་ཚིག་སོགས་ཆོས་ཅན། དངོས་
ཀྱི་བརྗོད་བྱ་རང་མཚན་གཅིག་དང་ཐ་དད་པར་མེད་ཀྱང་འཇུག་ཏུ་རུང་སྟེ། རང་གི་དངོས་
ཡུལ་རང་མཚན་དུ་ཡོད་པ་ལ་མི་ལྟོས་པར་ཐལ། རང་སྨྲ་བ་པོས་སྦྱར་བ་ཇི་ལྟ་བ་བཞིན་དུ་
དོན་བརྗོད་ཡིན་པས་སོ། །དེ་ལྟ་མིན་པར་རང་མཚན་གཅིག་དང་ཐ་དད་ཀྱི་དབང་ཁོ་ནས་
འཇུག་ན། 
བཙུན་མོ་ནས་ཅི་ཡོད་ལ། བཙུན་མོ་གཅིག་ཆོས་ཅན། བཙུན་མོ་རྣམས་ཞེས་པའི་སྒྲ་
སྦྱར་མི་རུང་པར་ཐལ། བཙུན་མོ་དུ་མར་མེད་པས་སོ། གྲོང་དྲུག་ཆོས་ཅན། ཁང་བཟངས་ཀྱི་
ཕྲེང་བ་ཞེས་པའི་གཅིག་ཚིག་གིས་བརྗོད་དུ་མི་རུང་པར་ཐལ། གཅིག་ཏུ་མེད་པས་སོ། །ནམ་
མཁའ་ཆོས་ཅན། ནམ་མཁའི་རང་བཞིན་ཞེས་པའི་དྲུག་སྒྲ་སྦྱར་དུ་མི་རུང་པར་ཐལ། ནམ་
མཁའ་དང་རང་མཚན་ཐ་དད་དུ་མེད་པས་སོ། །ཆོས་ཅན། ནམ་མཁའི་ངོ་བོ་ནི་ནམ་མཁའ་
ཉིད་དོ། ཞེས་དེ་ཕན་གྱི་སྒྲ་སྦྱར་དུ་མི་རུང་པར་ཐལ། ནམ་མཁའ་ལས་རྫས་གཞན་པའི་ནམ་
མཁའི་ངོ་བོ་མ་གྲུབ་ཅིང་ནམ་མཁའི་སྤྱི་མེད་པས་སོ། །སྤྱི་མེད་པར་ཐལ། དེ་གཅིག་ཡིན་པས་
སོ། །གསུམ་ཁས་སོ། །
གསུམ་པ་སྤྱི་འཛིན་གྱི་སྣང་ཡུལ་ལ་སྤྱིར་བཞག་ཅིང༌། དེར་འཛིན་རྟོག་པའི་སྐྱེ་ཚུལ་
བསྟན་པ་ལ་གཉིས། སྤྱི་རང་མཚན་དུ་མེད་པར་བསྟན། སྤྱི་འཛིན་འཁྲུལ་བའི་རྒྱུ་དཔེ་གསུམ་
དང་བཅས་པའོ། །
དང་པོ་ནི། ཐ་དད་ནས་སྒྲིབ་བྱེད་པ་ལ། ཤིང་གསལ་རྣམས་རིགས་གཅིག་ཏུ་སྣང་བའི་
བློ་རྣམ་རྟོག་ཆོས་ཅན། ཤིང་གསལ་རྣམས་རང་མཚན་སོ་སོར་ཇི་ལྟ་བ་བཞིན་དུ་རང་ལ་སྣང་
བ་ལ་སྒྲིབ་བྱེད་ཡོད་དེ། རང་གི་གཟུང་རྣམ་ལ་རང་མཚན་གཅིག་ཏུ་ཞེན་པས་སོ། །

སྒྲིབ་བྱེད་ནས་ལྟ་བུར་སྣང་ལ། ཤིང་གི་སྤྱི་འཛིན་རྟོག་པ་ཆོས་ཅན། ཤིང་གསལ་རྣམས་
ཐ་དད་མིན་པ་རིགས་གཅིག་པ་ལྟ་བུར་སྣང་སྟེ། རང་གི་གཟུང་རྣམ་རང་མཚན་གཅིག་ཏུ་ཞེན་
པས་ཤིང་གསལ་རྣམས་རང་མཚན་སོ་སོ་ཐ་དད་པ་ཇི་ལྟ་བ་བཞིན་རང་ལ་སྣང་བ་སྒྲིབ་པས་
སོ། །ཤིང་གསལ་རྣམས་ཆོས་ཅན། རྫས་ཐ་དད་ཀྱང་རིགས་གཅིག་ལྟ་བུར་སྣང་སྟེ། ཁྱད་
པར་ཤིང་མིན་ལས་ལྡོག་པར་མཚུངས་པའི་ཕྱིར། 
དེ་ལ་ནས་བསྒྲགས་ལ། ཤིང་གི་སྤྱི་བློ་ལ་ཤིང་གསལ་རིགས་གཅིག་ཏུ་སྣང་བ་ཕྱི་རོལ་
ཤིང་དུ་བཏགས་བྱ་ཆོས་ཅན། འཁྲུལ་ངོར་ཤིང་སྤྱིར་བཞག་ཏུ་རུང་སྟེ། ཤིང་གི་སྤྱི་འཛིན་རྟོག་
པའི་སྣང་ཡུལ་ཡིན་པས་སོ། །
དེ་ཡི་ནས་དོན་དུ་མེད་ལ། ཤིང་སྤྱི་ཆོས་ཅན། དོན་དམ་དུ་མེད་དེ། ཤིང་གི་སྤྱི་བློས་སྒྲོ་
བཏགས་པས་སོ། །སྤྱི་རང་མཚན་ཡོད་ན་གསལ་བ་དང་གཅིག་གམ་རྫས་ཐ་དད། གཅིག་ན་
གསལ་བ། བ་ལང་ནག་སྒུར་ཆོས་ཅན། བ་ལང་གི་རིགས་སྤྱི་དང་གཅིག་མ་ཡིན་ཏེ། དཀར་
ཟལ་ལ་རྗེས་སུ་མི་འགྲོ་བས་སོ། །
གཉིས་པ་ལྟར་ན། བ་ལང་གི་གསལ་བ་ཆོས་ཅན། རང་ལ་རྫས་གཞན་དུ་གྱུར་པའི་ཁྱོད་
ཀྱི་སྤྱི་མེད་པར་ཐལ། ཡོད་ན་མངོན་སུམ་གྱིས་དམིགས་དགོས་པ་ལ་མ་དམིགས་པས་སོ། 
། རྟོག་པ་ལ་སྣང་བའི་རྣམ་པ་ཉིད་སྤྱིའོ་ཞེ་ན། ཤེས་ལ་ནས་འབྲང་བར་འགྱུར་ལ། ཤིང་གི་སྤྱི་
བློ་རང་མཚན་གཅིག་ལ་ཤིང་གསལ་རིགས་གཅིག་ཏུ་སྣང་བའི་རྣམ་པ་ཆོས་ཅན། ཕྱི་རོལ་
ཤིང་སྤྱི་རང་མཚན་མ་ཡིན་པར་ཐལ། ཤིང་གི་སྤྱི་འཛིན་ཤེས་པའི་ངོ་བོ་ཡིན་པས་སོ། 
གཉིས་པ་ནི། དེས་ན་ནས་ལོག་པ་ལ། ཤིང་གི་སྤྱི་འཛིན་རྟོག་པ་ཆོས་ཅན། རང་གི་སྣང་
ཡུལ་ལ་འཁྲུལ་ཏེ། ཤིང་གསལ་རྣམས་རིགས་གཅིག་ཏུ་འཛིན་པས་སོ། །
མིང་དོན་ནས་ས་བོན་ཡིན་ལ། ཤིང་རྣམས་ཤིང་མིན་ལས་ལོག་པའི་དངོས་པོ་ཆོས་ཅན། 

རང་འབྲས་སྤྱི་བློའི་རྒྱུ་ཡིན་ཏེ་དེ་ལ་ཕན་པས་སོ། །གཅིག་རྟོག་ནས་གཞན་གྱིས་མ་ཡིན་
བཞིན་ལ། ཤིང་གསལ་རྣམས་ཆོས་ཅན། རྫས་ཐ་དད་ཡིན་ཡང་རང་འབྲས་རིགས་གཅིག་པ་
ཞིག་སྒྲུབ་པར་བྱེད་དོ། །
རྫས་ཐ་དད་ཀྱང་རང་རྒྱུ་ལས་རང་འབྲས་རིགས་གཅིག་པ་ཞིག་སྐྱེད་བྱེད་དུ་སྐྱེས་པས་
སོ། །དབང་པོ་ཡུལ་སྣང་བ་ཡིད་བྱེད་སོགས་སྤྱི་གཅིག་མེད་ཀྱང་དབང་ཤེས་གཅིག་སྐྱེད་པར་
བྱེད་འདོད་པ་བཞིན་ནོ། །དཔེ་གཞན་ཡང་ཡོད་དེ། 
དཔེར་ན་ནས་བཞིན་གྱི་བར་ལ། དཔེར་ན་སྨན་སླེ་ཏྲེས་དང་པར་པ་ཏ་ལ་སོགས་པ་ཁ་
ཅིག་སྨན་སྤྱི་རང་མཚན་མེད་པའི་ཐ་དད་ཡིན་ཀྱང་ལྷན་གཅིག་ཏུ་སྦྱར་བའམ་སོ་སོར་སྦྱར་
བ་ཡིས་རིམས་ལ་སོགས་པ་ཞི་བའི་འབྲས་བུ་གཅིག་བྱེད་པར་མཐོང་གི་ཞོ་དང་ག་གོན་ལ་
སོགས་པ་གཞན་གྱིས་དེ་ལྟར་མ་ཡིན་པ་བཞིན་ནོ། །སྨན་དེ་དག་ལ་སྨན་སྤྱི་གཅིག་ཡོད་པས་
སྤྱི་ཁོ་ནས་ནད་ཞི་བ་སྒྲུབ་པོ་ཞེ་ན། 
ཁྱད་པར་ནས་མ་ཡིན་ལ། སླེ་ཏྲེས་སོགས་ཀྱི་སྨན་སྤྱི་ཆོས་ཅན། ཁྱོད་ཀྱིས་རིམས་སོགས་
ཞི་བར་མི་བྱེད་པར་ཐལ། དེ་མི་བྱེད་པའི་སྨན་གཞན་གྱི་སྤྱི་དང་རྟག་པ་གཅིག་པུར་ཁྱད་པར་
མེད་པས་སོ། །སྨན་སྤྱིས་ནད་ཞི་བར་བྱེད་དོ་ཞེ་ན། 
དེ་དག་ནས་འགྱུར་ཕྱིར་ལ། སླེ་ཏྲེས་སོགས་ཆོས་ཅན། ཁྱོད་སྐྱེ་བའི་ཞིང་དང་དུས་ལ་
སོགས་པའི་ཁྱད་པར་ལས་ནད་ཞི་བ་མྱུར་བུལ་སོགས་ཀྱི་ཁྱད་པར་མེད་པར་ཐལ། ཁྱེད་
རྣམས་ཀྱི་སྤྱི་གཅིག་ཁོ་ན་ཡིན་པས་སོ། །བརྟན་པས་ནས་ཕྱིར་ཡང་ལ། སྨན་སྤྱི་ཆོས་ཅན། 
ནད་ཞི་བའི་རྒྱུ་མིན་པར་ཐལ། དེ་ལས་མི་ཕན་པའི་ཕྱིར་ཏེ། རྟག་པས་སོ། །
བཞི་པ་བསལ་བའི་སྤྱི་རང་མཚན་ཡིན་ནམ། སྣང་ཙམ་ཡིན་བརྟགས་ན་མི་འཐད་པ་
སྤང་བ་ལ་གསུམ། ཕྱི་རོལ་རང་མཚན་མེད་པར་བསྟན། རང་མཚན་ཐོབ་ཚུལ། རྩོད་པ་སྤོང་

བའོ། །
དང་པོ་ནི། རང་བཞིན་ནས་འདྲ་ལ། ཤིང་འཛིན་མངོན་སུམ་གྱི་རྗེས་སུ་སྐྱེས་པའི་ཤིང་
གི་སྤྱི་འཛིན་རྟོག་པ་ཆོས་ཅན། མངོན་སུམ་གྱི་བཟུང་དོན་ཤིང་རང་མཚན་རང་གི་བཟུང་དོན་
དུ་མེད་ཀྱང༌། དེ་རང་གི་བཟུང་དོན་དུ་ཡོད་པ་ལྟར་སྣང་སྟེ། རང་ལ་སྣང་བ་དེ་འདྲའི་ཤིང་རང་
མཚན་དུ་ཞེན་པས་སོ། །
དེ་ཡི་ནས་སྐྱེ་བ་ལ། ཆོས་ཅན། ཤིང་མིན་ལས་ལོག་པའི་ཤིང་རང་མཚན་གྱི་མཐར་ཐུག་
པ་ཅན་ཡིན་ཏེ། དེ་ལས་བརྒྱུད་ནས་སྐྱེས་པའི་སྒོ་ནས་མཐར་དེ་ཐོབ་བྱེད་ཡིན་པས་སོ། །
གང་དེ་ལ་ངོ་བོ་ཕྱི་རོལ་ལ་ཆོས་ཅན། རང་ལ་སྣང་བའི་རྣམ་པ་དེ་ཤིང་ལྟ་བུར་སྣང་སྟེ། 
ཤིང་གི་སྣང་རྟགས་གཅིག་ཏུ་འཛིན་པས་སོ། །དེ་གཅིག་ལྟ་བུར་སྣང་སྟེ། ཤིང་གསལ་རྣམས་
རིགས་གཅིག་ཏུ་སྣང་བས་སོ། །གཞན་ཤིང་མིན་ལས་ལྡོག་པའི་ཤིང་གི་དོན་བྱེད་པ་ནུས་པ་
ལྟ་བུར་སྣང་སྟེ། རང་ལ་སྣང་བ་ཤིང་རང་མཚན་པར་ཞེན་པས་སོ། །
སྣང་བ་ནས་དེ་ཉིད་མིན་ལ། ཤིང་གི་སྤྱི་འཛིན་རྟོག་བློ་ལ་སྣང་བ་ཆོས་ཅན། ཤིང་རང་
མཚན་མིན་ཏེ། ཤིང་གི་དོན་བྱེད་མི་ནུས་པས་སོ། །
ཤེས་ལ་ནས་ལྟ་བུར་ལ། ཨུད་པ་ལའི་སྤྱི་འཛིན་ཤེས་པའི་སྣང་ཡུལ་ཆོས་ཅན། ཨུད་པ་
ལ་སྤྱི་གཅིག་ལྟ་བུར་སྣང་སྟེ། ཨུད་པ་ལ་མིན་པ་ལ་ལྡོག་པའི་ཨུད་པ་ལའི་ངོ་བོ་ཅན་གྱི་ལྡོག་
པ་གཅིག་གི་མཐར་ཐུག་པར་སྣང་བས་སོ། །
དེ་ཉིད་གཞན་ལས་ལོག་པར་སྣང་སྟེ་ལ། ཨུད་པ་ལ་སྔོན་པོ་འཛིན་པའི་རྟོག་པའི་སྣང་
ཡུལ་དེ་ཆོས་ཅན། གཞི་མཐུན་ལྟ་བུར་སྣང་སྟེ། སྤྱིར་ཨུད་པ་ལ་མིན་པ་དང༌། བྱེ་བྲག་ཨུད་
པ་ལ་དམར་པོ་སོགས་ལས་ལོག་པའི་ལྡོག་པ་གཉིས་དང་ལྡན་པའི་ཆོས་ཅན་གཅིག་ལྟ་བུར་
སྣང་བས་སོ། །

དེ་ལས་སྤྱི་དང་ནི་ནས་རྒྱས་བྱེད་ལ། སྤྱི་ཆོས་ཅན། དོན་དམ་པར་མེད་དེ། སྤྱི་འཛིན་
རྟོག་པའི་སྣང་ཡུལ་དེ་ལ་སྤྱི་འཛིན་གྱིས་ཁྱོད་དུ་བཞག་པ་ཙམ་གྱི་བརྟགས་ཆོས་ཡིན་པས་སོ། 
། ལྡོག་པའི་གཞི་མཐུན་ཆོས་ཅན། དོན་དམ་པར་མེད་དེ། གཞི་མཐུན་འཛིན་པའི་རྟོག་པའི་
སྣང་ཡུལ་དེ་ལ་གཞི་མཐུན་འཛིན་པས་ཁྱོད་དུ་བཞག་པ་ཙམ་གྱི་རྟགས་ཆོས་ཡིན་པས་སོ། 
། ཤིང་གི་སྤྱི་འཛིན་རྟོག་པ་ཆོས་ཅན། རང་གི་སྣང་ཡུལ་ལ་སྤྱིར་འདོགས་ཏེ། གསལ་བ་རིགས་
མཐུན་རྣམས་རིགས་གཅིག་ཏུ་ཞེན་པས་སོ། །གཞི་མཐུན་འཛིན་པའི་རྟོག་པ་ཆོས་ཅན། རང་
གི་སྣང་ཡུལ་ལ་གཞི་མཐུན་དུ་འདོགས་ཏེ། ལྡོག་པ་གཉིས་དང་ལྡན་པའི་ཆོས་ཅན་གཅིག་ཏུ་
སྣང་བས་སོ། །
གཉིས་པ་ནི། དངོས་པོ་ནས་ཡུལ་ཅན་དང་ལ། དངོས་པོ་རང་མཚན་ལ་འཇུག་པའི་
ཤེས་བརྗོད་ཀྱི་ཐ་སྙད་ཀུན་ཆོས་ཅན། ཕྱི་རོལ་རང་མཚན་དངོས་ཡུལ་མིན་ཡང་གཞན་སེལ་
དེ་མིན་ལས་ལྡོག་པའི་རང་མཚན་གྱི་ཡུལ་ཅན་དུ་བཞག་ཏུ་རུང་སྟེ། མིན་ཡང་ལྡོག་པ་རང་
མཚན་ལ་བརྟེན་ནས་སྐྱེས་ཤིང་དེ་ཐོབ་བྱེད་ཀྱི་ཐ་སྙད་ཡིན་པས་སོ། །
གང་ལ་ནས་ཇི་བཞིན་ལ། སྒྲུབ་རྟགས་གཉིས་ལ་བརྟེན་པའི་རྗེས་དཔག་ཆོས་ཅན། ཞེན་
ཡུལ་དངོས་པོ་རང་མཚན་རྙེད་པའི་རྟེན་ཏུ་རུང་སྟེ། དེ་ལ་བརྒྱུད་ནས་འབྲེལ་བའི་རྣམ་རྟོག་
དོན་མཐུན་ཡིན་པས་སོ། ། 
འཁྲུལ་པར་ནས་བཞིན་ལ། སྒྲ་རྟག་འཛིན་གྱི་བློ་ཆོས་ཅན། སྒྲ་མི་རྟག་རྟོགས་ཀྱི་རྗེས་
དཔག་དང་རང་གི་སྣང་ཡུལ་འཁྲུལ་པར་འདྲ་ཡང་ཁྱོད་ལས་འཇུག་ཡུལ་སྒྲ་རྟག་པ་འཐོབ་པ་
མིན་ཏེ། སེལ་འཇུག་ཕྱིན་ཅི་ལོག་ཡིན་པས་སོ། །མར་མེའི་འོད་ལ་ནོར་བུར་འཛིན་པ་བཞིན་
ནོ། །
དེ་ལ་དུ་མ་ནས་འཇུག་པར་བྱེད་ལ། བུམ་གསལ་རྣམས་ཆོས་ཅན། སྤྱི་རང་མཚན་མེད་

ཀྱང་སྤྱི་ཐ་སྙད་འཇུག་ཏུ་རུང་སྟེ། བུམ་པའི་དོན་བྱེད་པར་འདྲ་བའི་སྒོ་ནས་བུམ་མིན་ལས་
ལྡོག་པར་མཚུངས་པས་སོ། ། 
དེ་བཞིན་ནས་སྣ་ཚོགས་ཤེས་ལ། བུམ་པ་ཆོས་ཅན། གཞི་མཐུན་གྱི་ཐ་སྙད་བྱར་རུང་
སྟེ། མིག་ཤེས་ཀྱི་བཟུང་བྱ་དང་ལྟོ་ལྡིར་བ་སོགས་ལྡོག་ཆོས་སོགས་སྣ་ཚོགས་སུ་ཤེས་བྱ་ཡིན་
པས་སོ། །རྟགས་དེ་ཡིན་ཏེ། མིག་ཤེས་མི་བསྐྱེད་པ་དང་ཆུ་མི་སྐྱོར་བ་སོགས་ལས་ལྡོག་པས་
སོ། །
གསུམ་པ་ནི། སྒྲ་དོན་ནས་མི་སྲིད་དོ་ལ། སྤྱི་གཞི་མཐུན་ཆོས་ཅན། རང་མཚན་དུ་མེད་
དེ། རྟོག་ངོར་ཇི་ལྟར་གྲགས་པ་བཞིན་དུ་བཞག་ཙམ་ཡིན་པས་སོ། །
ཆོས་དང་ཆོས་ཅན་ནས་མཁས་པ་རྣམས་ཀྱིས་བྱས་པ་ཡིན་ལ། ཆོས་ཆོས་ཅན་སྤྱི་གཞི་
མཐུན་བསྒྲུབ་བྱ་སྒྲུབ་བྱེད་སོགས་ཆོས་ཅན། རང་མཚན་དབང་གཙན་པར་མ་བྱས་པར་རྟོག་
ངོར་ཇི་ལྟར་གྲགས་པ་བཞིན་དུ་མཁས་པས་རྣམ་བཞག་བྱས་པ་ལ་དགོས་པ་ཡོད་དེ། མི་རྟག་
བདག་མེད་སོགས་ཡིན་ལུགས་ལ་འཇུག་ཅིང་རྟོགས་པར་བྱ་བའི་ཕྱིར་དུ་དེ་ལྟར་རྣམ་བཞག་
བྱས་པས་སོ། །དངོས་ལ་འདི་ནི་མི་སྲིད་དོ་ཞེས་པ་འཆད་དོ། །དོན་རང་མཚན་སོ་སོ་བ་རྣམས་
ཆོས་ཅན། ཁྱོད་ཀྱི་སྤྱི་རང་མཚན་མེད་དེ། །རང་གི་ངོ་བོ་འདྲེ་བ་མེད་པས་སོ། །
ཆོས་ཅན། ཁྱོད་ཀྱི་ལྡོག་པའི་གཞི་མཐུན་རང་མཚན་མེད་དེ། དོན་དམ་པར་ལྡོག་པ་ཐ་
དད་མེད་པས་སོ། །
དེ་ལ་ངོ་བོ་ནས་བསླད་པ་ཡིན་ལ། ཆོས་ཅན། ཁྱོད་ལ་སྤྱི་གཞི་མཐུན་རྟོག་པས་བརྟགས་
པ་ཡིན་ཏེ། དོན་དམ་པར་འདྲེ་དང་ལྡོག་པ་ཐ་དད་པས་སོ། །
དེས་སྤྱི་ནས་དོན་ལ་ལ། སྤྱི་གཞི་མཐུན་གྱི་ཐ་སྙད་ཆོས་ཅན། རང་གི་དངོས་ཡུལ་རང་
མཚན་ཁོ་ན་ལ་འཇུག་པ་མིན་པར་ཐལ། བློ་དོན་ཏེ། རྟོག་པའི་སྣང་ཡུལ་ལ་དངོས་སུ་འཇུག་

པས་སོ། །
དེ་ཉིད་ནས་བརྟག་ལ། སྒྲ་བྱས་སོགས་ལྡོག་པ་དུ་མར་བྱེད་པའི་རྟོག་པའི་སྣང་ཡུལ་ཆོས་
ཅན། ཁྱོད་ལ་རྟོག་ངོར་བྱས་སོགས་དུ་མར་བརྟག་ཏུ་རུང་སྟེ། སྒྲ་རང་མཚན་མ་བྱས་སོགས་
ལས་ལྡོག་པ་ལྟར་ཁྱོད་ཀྱང་མ་བྱས་སོགས་ལས་ལྡོག་པར་རྟོགས་པས་དངོས་སུ་ཞེན་པས་སོ། 
། 
བསྒྲུབ་བྱ་ནས་ཉམས་པའི་ཕྱིར་ལ། ཤེས་བྱ་ཆོས་ཅན། རྗེས་དཔག་གིས་སྤྱི་མི་རྟག་
སོགས་གྱིས་ཁྱད་པར་དུ་བྱས་པའི་སྒྲ་སོགས་རང་མཚན་སྣང་ནས་མི་འཛིན་པར་ཐལ། རྟོག་
པས་ཕྱི་རོལ་རང་མཚན་སྣང་ནས་མཐོང་བ་མེད་པས་སོ། །འོ་ན་སློབ་དཔོན་ཕྱོགས་གླང་གིས་
གཞན་སེལ་པས་ཁྱད་པར་དུ་བྱས་པའི་ཁྱད་པར་འཛིན་ཏེ། ཞེས་རང་མཚན་སྣང་ནས་འཛིན་
པར་བཤད་དོ་ཞེ་ན། 
ཁྱད་པར་ནས་མཚན་ཉིད་བཟུང་བྱ་མིན་ལ། གཞན་སེལ་པས་ཁྱད་པར་དུ་བྱས་པའི་
ཁྱད་པར་དེ་ཆོས་ཅན། ཕྱི་རོལ་རང་མཚན་མ་ཡིན་པར་ཐལ། ཁྱད་པར་སྤྱི་དང་འདྲེས་པ་ཞེས་
པའི་སྒྲོ་བཏགས་གཅིག་ཡིན་པས་སོ། །
དེ་ནི་ནས་མི་རུང་ཕྱིར་ལ། སྒྲ་རང་མཚན་གཅིག་ཆོས་ཅན། ཁྱོད་སྤྱི་གཞི་མཐུན་ཆོས་
ཆོས་ཅན་ཐ་དད་པའི་དངོས་པོ་རང་ཚད་མས་དོན་མཐུན་དུ་བཟུང་བྱ་མིན་ཏེ། ཁྱོད་སྤྱི་གཞི་
མཐུན་ཆོས་ཆོས་ཅན་ཐ་དད་པའི་ངོ་བོར་མི་རུང་བས་སོ། །
དེ་ཡི་ངོ་བོ་ནས་འཇུག་ཕྱིར་རོ་ལ། ཤེས་བྱ་ཆོས་ཅན། རང་མཚན་གྱི་ངོ་བོ་རང་མིན་
ཀུན་ལས་ལོག་ནས་ཐུན་མོང་མ་ཡིན་པར་གནས་པ་དེ་དངོས་སུ་བརྗོད་པའི་སྒྲ་དང་སྣང་ནས་
རྟོགས་པའི་རྟོག་པ་མེད་དེ། རྗོད་བྱེད་ཀྱི་སྒྲ་དང་རྟོག་པ་ཐམས་ཅད་དངོས་ཡུལ་སྤྱི་ཁོ་ན་ལ་
འཇུག་པས་སོ། །

ལྔ་པ་རང་མཚན་ལ་མི་སྦྱོར་ཞིང་གཞན་སེལ་ལ་སྦྱོར་བ་རྩོད་སྤང་དང་བཅས་པ་ལ་
གཉིས། དངོས་ཀྱི་དོན། རྩོད་པ་སྤང་བའོ། །དང་པོ་ལ་བཞི། རང་མཚན་དངོས་ཀྱི་བརྗོད་བྱ་
མིན། སྤྱི་རྐྱང་ཞེན་པའི་བརྗོད་བྱ་མིན། །རིགས་ལྡན་དེ་དག་གཉིས་ཀ་མིན། །ཐོབ་བྱའམ་
ཞེན་ཡུལ་རང་མཚན་ཡིན་པའོ། །
དང་པོ་ནི། ཅི་ཡི་ཕྱིར། ཕྱི་རོལ་རང་མཚན་ལ་སྒྲ་དངོས་སུ་མི་སྦྱོར་ཞེས་བརྡ་སྤྲོད་པ་ཟེར་
ན། སྒྲ་རྣམས་ནས་བརྡར་མ་ཡིན་ལ། བརྡ་དུས་ཀྱི་བ་ལང་རང་མཚན་གཅིག་ཆོས་ཅན། རྗོད་
བྱེད་སྒྲ་ཡི་དངོས་ཡུལ་མིན་ཏེ། དེ་ལ་བརྡ་དངོས་སུ་སྦྱོར་མི་ནུས་པས་སོ། །ཁྱབ་སྟེ། རྗོད་བྱེད་
སྒྲ་རྣམས་ཀྱི་ནི་བརྡ་བཏགས་པའི་དོན་སྟོན་པས་སོ། །རྟགས་དེར་ཐལ། ཕྱིས་ཐ་སྙད་དུས་ན་
འགགས་ནས་མེད་པས་སོ། །ཁྱབ་སྟེ། བརྡ་དེ་ནི་ཐ་སྙད་དུས་སུ་དོན་རྟོགས་པའི་ཆེད་དུ་བྱས་
པས་སོ། །སྤྱི་རྟག་དངོས་གཅིག་སྒྲ་ཡི་ཞེན་ཡུལ་ལོ་ཞེ་ན། 
གཉིས་པ་ནི། ཅི་ནས་ནས་སྦྱོར་བར་བྱེད་ལ། ཤིང་སྒྲ་ཆོས་ཅན། དོན་ཡོད་དེ། ཤིང་
འབྲས་དོན་གཉེར་ཤིང་རང་མཚན་ལས་འཇུག་པའི་དོན་དུ་བརྡ་སྦྱོར་སྐྱེས་བུས་སྦྱར་བས་སོ། 
། བ་ལང་གི་རིགས་ཆོས་ཅན། བ་ལང་གི་བརྡ་ཡི་འཇུག་ཡུལ་རང་མཚན་མིན་པར་ཐལ། བཞོ་
བཀལ་སོགས་ཀྱི་དོན་བྱེད་མི་ནུས་པའི་ཕྱིར་ཏེ། རྟག་པས་སོ། །
གསུམ་པ་ལ་གསུམ། གསལ་རྐྱང་ལ་བཀོད་པའི་སྐྱོན་མཚུངས། ལྡོག་ལྡན་ལ་རྗོད་བྱེད་
སྦྱར་བར་རིགས། མི་རིགས་པར་འདོད་པའི་ལུགས་དགག་པའོ། །
དང་པོ་ནི། རིགས་དེ་དང་ལྡན་པའི་རྫས་ལ་སྒྲ་དངོས་སུ་སྦྱོར་ཏེ། རྫས་ཀྱི་དོན་བྱེད་ནུས་
པས་སོ། །ཞེ་ན། དེ་ཡང་ནི་ནས་མི་བྱེད་ལ། གསལ་བ་ཉིད་ལ་བརྡ་དངོས་སུ་སྦྱོར་བར་རིགས་
པར་ཐལ། སྤྱི་ལྡན་གྱི་རྫས་ལ་སྒྲ་དངོས་སུ་སྦྱོར་བས་སོ། །གསལ་བ་ལ་སྒྲ་མི་སྦྱོར་ཏེ། མཐའ་
ཡས་པའི་ཕྱིར་རོ་ཞེ་ན། སྤྱི་ལྡན་གསལ་བ་ཆོས་ཅན། རྗོད་བྱེད་ཀྱི་སྒྲ་དངོས་སུ་སྦྱར་མི་ནུས་

པར་ཐལ། མཐའ་ཡས་པ་འདི་མཚུངས་པས་སོ། །གསུམ་ཁས་སོ། །
གཉིས་པ་ནི། དེ་བྱེད་ནས་ཅིས་མ་བྱས་ལ། བ་ལང་གི་གསལ་བ་རྣམས་བ་ལང་གི་དོན་
མི་བྱེད་པ་ལས་བཟློག་པར་མཚུངས་པ་ཆོས་ཅན། བ་ལང་གི་བརྡ་བྱེད་པར་རིགས་པར་ཐལ། 
བ་ལང་གི་གཞན་སེལ་ཡིན་པས་སོ། །
གསུམ་པ་ལ་གཉིས། དོན་དངོས་བཤད། རྩོད་པ་སྤང་བའོ། །དང་པོ་ནི། སྤྱི་ལྡན་སྒྲ་དོན་
དུ་འདོད་པ་ལ་སློབ་དཔོན་གྱིས་རང་དབང་མེད་ཕྱིར་དེ་ལྡན་མིན་ཞེས་སོགས་བཀོད་པའི་
ཉེས་པ་དེ་རྟོག་ལྡན་སྒྲ་དོན་དུ་འདོད་པ་ལའང་མཚུངས་སོ་ཞེ་ན། 
བླ་སྟེ་ནས་མི་དགོས་སོ་ལ། ཤིང་སྒྲ་ཆོས་ཅན། རང་གི་བརྗོད་བྱར་ཤིང་གི་རིགས་ཤིང་
གསལ་རྫས་གཞན་མི་དགོས་པར་ཐལ། ཤིང་གསལ་རྣམས་ཤིང་མིན་ལས་ལྡོག་པ་གྲུབ་ཙམ་
གྱིས་ཁྱོད་རྗོད་བྱེད་དུ་འཇུག་པའི་དོན་གྲུབ་པས་སོ། །
དེ་ལ་ནས་རྗོད་བྱེད་ལ། བུམ་སྒྲ་ཆོས་ཅན། རང་ཐུན་མོང་མིན་པར་འཇུག་པའི་ཡུལ་
དེར་བུམ་མིན་སྤངས་ནས་ཉན་པ་པོ་རང་གི་དོན་ལ་འཇུག་པའི་དོན་དུ་སྦྱར་བ་ཡིན་ཏེ། བུམ་
གསལ་གྱི་དངོས་མིང་ཡིན་པས་སོ། །
དེ་ཡིས་ནས་ཁྱེད་ལྟར་ན་ཆོས་ཅན། བུམ་གསལ་གྱི་དངོས་མིང་དུ་སྦྱར་བ་མི་འཐད་པར་
ཐལ། བུམ་གསལ་བུམ་མིན་ཡིན་པ་མི་གཅོད་པས་སོ། །སྒྲ་འདི་ལ། བརྗོད་པར་དེ་མིན་རྣམ་
པར་གཅོད་པའི་སེལ་པ་ཡོད་ཅེ་ན། 
སྒྲ་རྣམས་ནས་ཅི་ཞིག་བྱ་ལ། ཁྱེད་ལ་ཆོས་ཅན། རྗོད་བྱེད་དུ་འཇུག་པ་ལ་སྤྱི་རྟག་དངོས་
རྫས་གཞན་མི་དགོས་པར་ཐལ། བུམ་མིན་སོགས་མི་འདོད་པའི་དོན་གཅད་ནས་བུམ་
སོགས་འདོད་པའི་དོན་ལ་འཇུག་པས་སྒྲ་ཡིན་པས་སོ། །
གཉིས་པ་ལ་གཉིས། ངོ་ཤེས་མི་སྲིད་པ་སྤང༌། སྤྱི་རང་མཚན་ལས་སྐྱེ་བ་དགག་པའོ། 

། དང་པོ་ནི། སྤྱི་རང་མཚན་མེད་ན། གསལ་བ་རྣམས་རིགས་གཅིག་ཏུ་ངོ་ཤེས་པ་མི་རུང་པར་
ཐལ་ལོ་ཞེ་ན། 
གསལ་བ་རྣམས་ནས་ངོ་ཤེས་བྱེད་ལ། བུམ་གསལ་རྣམས་ཆོས་ཅན། རྫས་ཐ་དད་ཀྱི་སྤྱི་
རང་མཚན་མེད་ཀྱང་རིགས་གཅིག་ཏུ་ངོ་ཤེས་སུ་རུང་བར་ཐལ། རང་འབྲས་རིགས་གཅིག་
བྱེད་པར་འདྲ་བའི་སྒོ་ནས་རིགས་གཅིག་ཏུ་སྒྲོ་བཏགས་ནས་རིགས་གཅིག་ཏུ་ངོ་ཤེས་པར་
བྱེད་པས་སོ། །
གཉིས་པ་ལ་སྤྱི་ཁོ་ནས་སྤྱི་བློ་བསྐྱེད་པ་དགག སྤྱི་གསལ་ལྟོས་ནས་སྤྱི་བློ་བསྐྱེད་པ་
དགག་པའོ། །དང་པོ་ནི། གཞན་གྱི་ནས་ཉིད་ལས་མིན་ལ། བུམ་པའི་སྤྱི་བློ་ཆོས་ཅན། བུམ་
སྤྱི་ཡན་གར་བ་ཉིད་བཟུང་ཡུལ་དུ་ཡོད་པ་ལས་དངོས་སུ་སྐྱེ་བ་མིན་པར་ཐལ། བུམ་གསལ་
ཡང་འཛིན་པས་སོ། །དེ་ཡིན་ན་རྟག་ཏུ་ནས་ཐལ་འགྱུར་ཕྱིར་ལ་ཆོས་ཅན། བུམ་གསལ་
གཏན་མི་ཤེས་པར་ཐལ། བུམ་སྤྱི་རྟག་དངོས་ཁོ་ན་ཤེས་པས་སོ། །འདོད་ན། དེ་ཡི་ཚེ་ནས་མ་
བཟུང་ཕྱིར་ལ། ཆོས་ཅན། བུམ་སྤྱི་བུམ་གསལ་དང་ལྡན་པའི་འབྲེལ་པ་མ་བཟུང་བར་ཐལ། 
འདོད་པ་དེ་ཡི་ཚེ་ནའོ། །འདོད་ན། དེ་དང་ལྡན་ནས་འདོགས་ལ། ཆོས་ཅན་བུམ་སྤྱི་དངོས་སུ་
ཤེས་པའི་སྒོ་ནས། གསེར་བུམ་བུམ་པའི་སྤྱི་ལྡན་གྱི་ཐ་སྙད་འདོགས་པར་མི་འཐད་པར་ཐལ། 
གསེར་བུམ་བུམ་པའི་སྤྱི་ལྡན་དུ་མི་ཤེས་པས་སོ། །
གཉིས་པ་ལ་གཉིས། གསལ་བ་སྤྱི་ལ་ལྟོས་ནས་སྤྱི་བློ་བསྐྱེད་པ་དགག སྤྱི་གསལ་བ་ལ་
ལྟོས་ནས་སྤྱི་བློ་བསྐྱེད་པ་དགག་པའོ། །དང་པོ་ནི། སྤྱི་དངོས་པོ་བ་གཅིག་གིས་གྲོགས་བྱེད་
པའི་གསལ་བ་རྣམས་སྤྱི་འཛིན་ཤེས་པའི་རྒྱུའོ་ཞེ་ན། 
དངོས་པོ་ནས་ཏམ་ཅི་ལ། སྤྱི་ཆོས་ཅན། གསལ་བ་རྣམས་ཀྱི་ཐད་ཀྱི་ཆ་དེ་སེལ་བར་
ཐལ། དེ་རྣམས་སྤྱི་བློའི་རྒྱུར་བྱས་པས་སོ། །ཁྱབ་པ་ཁས་ཏེ། ཐ་དད་ཕྱིར་སྤང་ཡང་ནས་མི་

འདོད་པས་སོ། །གསལ་བ་དུ་མའང་སྤྱི་གཅིག་ལ་ལྟོས་ནས་ཐ་དད་ཡིན་པའི་སྤྱི་གཅིག་གི་བློ་
སྐྱེད་ཅེ་ན། དེ་དག་སོ་སོ་ནས་མེད་པ་ཡིན་ལ། བ་ལང་གི་སྤྱི་བློ་ཆོས་ཅན། བ་ལང་གི་གསལ་
བ་སོ་སོ་བ་རྣམས་ཀྱིས་ཁྱོད་ལ་དངོས་སུ་ཕན་པའི་ནུས་པ་མེད་པར་ཐལ། དེ་དག་མེད་ཀྱང་
འབྱུང་བའི་ཕྱིར། དེར་ཐལ། བ་ལང་གི་སྤྱི་གཅིག་གིས་དངོས་སུ་བསྐྱེད་བྱ་ཡིན་པས་སོ། 
། འདོད་ན། དེ་རྣམས་རང་གི་བཟུང་དོན་བྱས་ནས་འཛིན་པ་མེད་པར་ཐལ་ལོ། །དེ་དག་སོ་སོ་
མེད་པར་ཡང་ལ། ཁྱབ་པ་མེད་དེ། སྔོན་པོ་ལྟ་བུ་རེ་རེ་མེད་ཀྱང་སྔོ་སོགས་ཚོགས་པ་ལྷག་མ་
ལས་མིག་ཤེས་སྐྱེ་བ་བཞིན། ཞེ་ན། སྔོ་སོགས་ནས་ནུས་གྲུབ་ལ། སྔོ་སོགས་ཆོས་ཅན། ཁྱེད་
ཚོགས་པ་ལ་མིག་ཤེས་བསྐྱེད་པའི་ནུས་པ་གྲུབ་པ་མི་འགལ་ཏེ། ཁྱེད་སོ་སོར་ཡང་མིག་ཤེས་
ལ་ཕན་པའི་ནུས་པ་མཐོང་བས་སོ། །གསལ་བ་ལས་ནས་དེ་ལྟར་མ་ཡིན་ལ། བ་ལང་གི་
གསལ་བ་རྣམས་ཆོས་ཅན། སོ་སོ་བ་དང་ཚོགས་པ་གང་གི་ཡང་བ་ལང་གི་སྤྱི་བློ་དངོས་སུ་མི་
བསྐྱེད་པར་ཐལ། བ་ལང་གི་སྤྱི་རང་མཚན་མེད་ན་ཁྱེད་ཀུན་ཚོགས་ཀྱང་མི་འབྱུང༌། དེ་ཡོད་
ན། ཁྱེད་སོ་སོ་མེད་པར་ཡང་དེ་ལས་བློ་དེ་འབྱུང་བས་སོ། །
གཉིས་པ་ལ་གཉིས། དངོས་ཀྱི་དོན། དེ་ཡི་ལན་དགག་པའོ། །དང་པོ་ནི། གསལ་བ་
དེ་དག་གང་རུང་རེ་རེས་ཕན་བཏགས་པ་ལ་ལྟོས་ན་སྤྱིས་སྤྱི་བློ་དེ་བསྐྱེད་ནུས་ཀྱི་འབའ་ཞིག་
གིས་མིན་ནོ། །དཔེར་ན། ཐག་བཟངས་མེད་པར་རས་ཡུག་མི་འཐག་ལ། དེ་གཞན་མེད་
ཀྱང་དེ་གཅིག་གིས་རས་ཡུག་འཐག་པ་བཞིན་ནོ་ཞེ་ན། དེ་དག་ནས་ཉིད་ལ་མིན་ལ། བ་ལང་
གི་གསལ་བ་ཆོས་ཅན། བ་ལང་གི་སྤྱི་བློ་གཅིག་ལ་ཕན་འདོགས་པ་ཁོ་ནར་ཐལ། བ་ལང་
གི་སྤྱི་གཅིག་ལ་ཕན་པས་སོ། །མ་ཁྱབ་ན་སྤྱི་དེ་སྤྱི་བློའི་དངོས་རྒྱུར་འགལ། འདོད་ན། དེ་མ་
ཡིན་པར་ཐལ། མ་འདྲེས་པའི་དུ་མ་ཡིན་པས་སོ། །ཁྱབ་བསལ་ལོ། །འདི་དེ་ནས་བསྐྱེད་པ་
ཡིན་ལ། བ་ལང་གི་སྤྱི་འདི་ཆོས་ཅན། བ་ལང་གི་གསལ་བའི་འབྲས་བུར་ཐལ། དེ་ཕན་པས་

སོ། །ཁྱབ་སྟེ། ཕན་འདོགས་བྱེད་གང་ཡིན་བསྐྱེད་པ་ཡིན་པས་སོ། །འདོད་ན། རྟག་པ་བུད། 
རྟགས་ཁས་སོ། །
གཉིས་པ་ནི། བ་ལང་གི་སྤྱི་བློ་ཆོས་ཅན། བ་ལང་གི་གསལ་བ་ཐ་དད་པ་རྣམས་གཅིག་
ཏུ་སྣང་བ་མ་ཡིན་པར་ཐལ། བ་ལང་གི་སྤྱི་རང་མཚན་གཅིག་ལས་མི་སྐྱེ་བར་དེ་ཡི་གསལ་བ་
དུ་མ་ལས་ཀྱང་སྐྱེ་བས་སོ། ཐལ་བ་ལས་ཆོས་ཅན། བ་ལང་གི་གསལ་བ་རྣམས་ལས་མི་སྐྱེ་
ཡང་བ་ལང་གི་སྤྱི་རྟག་དངོས་གཅིག་ལས་སྐྱེས་ཏེ། བ་ལང་གི་གསལ་བ་རྣམས་ཐ་དད་མིན་
པ་གཅིག་ཁོ་ནར་སྣང་བས་སོ་ཞེ་ན། བློ་ཡི་ནས་འཛིན་ཕྱིར་རོ་ལ། བ་ལང་གི་སྤྱི་བློ་ཆོས་ཅན། 
བ་ལང་གི་གསལ་བ་རྣམས་གཅིག་ཁོ་ནར་སྣང་བ་མ་ཡིན་པར་ཐལ། དེ་དག་མཚུངས་སོ་ཞེས་
འཛིན་པས་སོ། །ཁྱབ་པ་འགལ་ཏེ། དེ་དག་ཆོས་ཅན། རྣམ་པ་ཐ་དད་པའི་བློ་བཟུང་བྱ་མིན་
པར་ཐལ། མཚུངས་པར་བཟུང་བྱ་ཡིན་པས་སོ། །ཞེ་ན། བ་ལང་གི་སྤྱི་ཆོས་ཅན། བ་ལང་གི་
སྤྱི་རྟག་དངོས་གཅིག་ཡོད་པའི་རྒྱུ་མཚན་ཁོ་ནས་བ་ལང་གི་གསལ་བ་རྣམས་མཚུངས་པར་
བཟུང་བ་མ་ཡིན་པར་ཐལ། བ་ལང་གི་གསལ་བ་རྣམས་འབྲས་བུ་རིགས་གཅིག་བྱེད་པར་
འདྲ་བའི་རྒྱུ་མཚན་གྱིས་དེ་ལྟར་བཟུང་བས་སོ། །
བུམ་སོགས་ཀྱི་གསལ་བ་དེ་དག་གི་འབྲས་བུ་གཅིག་ཏུ་མི་འགྲུབ་སྟེ་འབྲས་བུ་དབང་
པོའི་བློ་སོགས་ཐ་དད་དོ་ཞེ་ན། གཅིག་ཏུ་ནས་མེད་པ་ཡིན་ལ། བུམ་གསལ་འཛིན་པའི་
དབང་ཤེས་ཆོས་ཅན། རྫས་ཐ་དད་ཀྱང་རིགས་གཅིག་ཏུ་བཞག་ཏུ་རུང་སྟེ། བུམ་གསལ་
རྣམས་རིགས་གཅིག་ཏུ་རྟོག་པའི་བློའི་རྒྱུར་མཚུངས་པས་སོ། །བློ་གཅིག་ནས་ཐ་མི་དད་ལ། 
བུམ་གསལ་ཆོས་ཅན། ཆོས་འདྲ། རང་འབྲས་རིགས་གཅིག་བྱེད་པས་སོ། །ཆུ་སྐྱོར་བ་སོགས་
ཀྱི་འབྲས་བུ་མཚུངས་པ་ཆོས་ཅན། སྤྱི་རང་མཚན་མ་ཡིན་ཏེ། བུམ་པའི་འབྲས་བུ་ཅན་མིན་པ་
དང་བྲལ་བ་ཙམ་ཡིན་པས་སོ། །དེ་ལས་ནས་བཀག་ཕྱིར་ཡང་ལ། བུམ་གསལ་དེ་ཆོས་ཅན། 

ཁྱོད་ལས་མ་རྟོགས་པའི་ཁྱོད་ཀྱི་སྤྱི་རང་མཚན་གཅིག་མེད་པར་ཐལ། དེ་ཡོད་ན་མངོན་སུམ་
གྱིས་དམིགས་དགོས་པ་ལ་མ་དམིགས་པའི་ཕྱིར་དང༌། དེ་རིགས་པ་ཡང་དེ་དག་གིས་བཀག་
ཟིན་པའི་ཕྱིར། 
བཞི་པ་ནི། ངག་གི་བརྡ་ནི་ཆོས་ཅན། སྤྱི་རྟག་དངོས་སྣང་ནས་རྟོགས་པའི་ཆེད་ཁོ་ན་མ་
ཡིན་ཏེ། རྟོག་པའི་སྣང་ཡུལ་དེ་སྣང་ནས་རིག་པའི་དོན་ཅན་ཡིན་པས་སོ། །སྤྱི་རྟག་དངོས་
ཐོབ་པའི་ཆེད་ཁོ་ན་མ་ཡིན་ཏེ། དོན་གྱི་སེལ་པ་རང་མཚན་ཐོབ་པའི་དོན་ཅན་ཡིན་པས་སོ། 
། རྟོག་པའི་སྣང་ཡུལ་ཁོ་ན་སྒྲ་ཡི་དངོས་ཡུལ་ཡིན་ན་སྒྲ་དེ་རང་མཚན་ལ་མི་སླུ་བ་མིན་པར་
ཐལ་ཞིང་དེའི་ཡུལ་ཅན་མིན་པར་ཐལ་ལོ་ཞེ་ན། དེ་བྱེད་ནས་ཡོད་པར་འདོད་ལ། བུམ་པའི་
སྤྱི་འཛིན་རྟོག་བློ་ཁྱད་པར་གསུམ་ལྡན་སྐྱེད་པར་བྱེད་པའི་བུམ་སྒྲ་ཆོས་ཅན། བུམ་པ་རང་
མཚན་དངོས་ཀྱི་བརྗོད་བྱར་མེད་ཀྱང་དོན་བུམ་པ་རང་མཚན་ལ་མི་སླུ་བར་འདོད་དེ། ཐ་
སྙད་དུས་སུ་བུམ་པའི་འབྲས་བུ་མི་བྱེད་པ་རང་གི་བརྗོད་བྱར་སྤོང་བའི་ཕྱིར་དང༌། བརྡ་དུས་
སུ་བུམ་པ་རང་མཚན་རང་གི་ཞེན་པའི་བརྗོད་བྱར་ཡོད་པ་ཅན་ཡིན་པས་སོ། །རྟོག་བློ་ཇི་ལྟ་
བུ་ཞེ་ན། བུམ་པའི་སྤྱི་བློ་ཆོས་ཅན། རང་ལ་སྣང་བ་དེ་བུམ་པའི་དོན་བྱེད་པ་ལྟ་བུར་སྣང་བ་
ཅན་ཡིན་ཏེ། ཕྱི་རོལ་བུམ་གསལ་རྣམས་འབྲས་བུ་རིགས་གཅིག་པས་རིགས་གཅིག་ཏུ་ལྷག་
པར་ཞེན་པས་སོ། །ཆོས་ཅན། བུམ་སྤྱི་རང་མཚན་ལ་དངོས་སུ་མི་སྐྱེ་སྟེ། བུམ་གསལ་བུམ་
མིན་ལས་ཐ་དད་པའི་དངོས་པོ་ཙམ་གྱི་འབྲས་བུ་ཡིན་པས་སོ། །རང་གི་བཟུང་དོན་མེད་དེ། 
རྣམ་རྟོག་ཡིན་པས་སོ། །
དེ་ཕྱིར་ནས་ངོ་བོའི་ཕྱིར་ལ་ཆོས་ཅན། བུམ་པའི་དོན་གྱིས་གཞན་སེལ་པའི་ཡུལ་ཅན་དུ་
རུང་སྟེ། ཐ་སྙད་དུས་སུ་རང་གི་བརྗོད་བྱར་བུམ་པའི་དོན་མི་བྱེད་པ་སྤོང་བའི་སྒོ་ནས། བུམ་
པ་རང་མཚན་ཐོབ་པ་དེ་བྱེད་ཅིང༌། བརྡ་དུས་སུ་བུམ་པ་རང་མཚན་རང་ཐུན་མོང་མིན་འཇུག་

པའི་ཡུལ་དུ་བྱས་ནས་སྦྱར་བའི་སྒྲ་མིན་པས་སོ། །
གཉིས་པ་ལ་བཞི། རྟོགས་པ་ཕན་ཚུན་བརྟེན་པ་སྤང༌། སེལ་བ་བརྗོད་པས་མ་ཁྱབ་སྤང༌། 
སེལ་པ་ཐུག་མེད་ཐལ་བ་སྤང༌། སྒྲ་རྟོག་དུ་མ་དོན་མེད་སྤང་བའོ། །
དང་པོ་ལ་གཉིས། རྩོད་པ་དང་ལན་ནོ། །དང་པོ་ནི། ཤིང་ལ་བརྡ་སྦྱོར་སྐྱེས་བུ་ཆོས་ཅན། 
ཁྱོད་གང་སྦྱོར་རྟགས་ལ་ཤིང་དང་ཤིང་མིན་གཉིས་རྟོགས་པ་ཕན་ཚུན་རྟེན་པར་ཐལ། ཤིང་
དང་ཤིང་མིན་གཉིས་རྟོགས་པ་ཕན་ཚུན་རྟེན་པར་ཐལ། གྲུབ་པའི་སྒོ་ནས་ཤིང་དང་ཤིང་མིན་
གང་ཡང་མི་ཤེས་གྱི་ཤིང་མ་ཡིན་གཅད་པའི་སྒོ་ནས་ཤིང་འཛིན་ཤིང་མིན་ཡང་ཤིང་གཅད་
ནས་འཛིན་པས་སོ། །འདོད་ན། ཆོས་ཅན། ཤིང་དང་ཤིང་མིན་ལས་གང་རུང་གཅིག་འཛིན་
པ་མེད་པར་ཐལ། འདོད་ན། དེ་གཉིས་ཀ་མི་འཛིན་པར་ཐལ། འདོད་ན་ཤིང་མིན་གཅད་
པའི་དོན་ལ་ཤིང་སྒྲ་དེ་བརྡ་བཏག་པ་མི་སྲིད་པར་ཐལ། ཞེས་གཞོན་ནུ་མ་ལེན་སོགས་སྨྲའོ། 
། གཉིས་པ་ལ་གཉིས། གང་སྦྱོར་རྟགས་ལ་དགག འཇུག་ཚུལ་བསྟན་པའོ། །
དང་པོ་ནི། ཤིང་སྒྲ་བརྡ་འདོགས་པར་བྱེད་པ་ལ་ཤིང་བརྡ་ཐུན་མོང་མ་ཡིན་པར་འཇུག་
པའི་ཡུལ་དེར་ཤིང་མིན་རྣམ་པར་གཅོད་དམ། གཅོད་པ་མིན་གལ་ཏེ་རྣམ་པར་གཅོད་ཅེ་ན། 
ཤིང་གི་དོན་ནས་ཇི་ལྟར་ཤེས་ལ། ཤིང་གི་བརྡ་སྦྱོར་སྐྱེས་བུ་ཆོས་ཅན། ཤིང་འཛིན་པའི་སྔོན་
རོལ་ན་ཤིང་མིན་མི་ཤེས་པར་ཐལ། ཤིང་དང་ཤིང་མིན་རྟོགས་པ་ཕན་ཚུན་བརྟེན་པའི་ཕྱིར་
ཏེ། ཤིང་མིན་གཅད་ནས་ཤིང་བརྡ་སྦྱོར་བས་སོ། །རྟགས་ཁྱབ་དངོས། འདོད་ན། ཤིང་མིན་
གཅད་ནས་ཤིང་བརྡ་སྦྱོར་བ་མ་ཡིན་པར་ཐལ་ལོ། །གསུམ་ཁས་སོ། །གཉིས་པ་ལྟར་ན། བརྡ་
ལ་དེ་དག་ནས་ཁྱད་པར་བཞིན། ཤེས་བྱ་ཆོས་ཅན། ཤིང་སྒྲ་ལས་ཤིང་ལ་འཇུག་པའི་སྐྱེས་བུ་
རྣམས་ཤིང་མིན་དེ་སྤངས་ནས་ཤིང་རང་མཚན་ལ་ཐུན་མོང་མིན་པར་འཇུག་པར་མི་འགྱུར་
བར་ཐལ། ཤིང་བརྡ་ཐུན་མོང་མ་ཡིན་པར་འཇུག་པའི་ཡུལ་དུ་ཤིང་མིན་མི་སེལ་བར་ཤིང་སྒྲ་

སྦྱར་བས་སོ། །
གལ་ཏེ་གཞན་ཤིང་མིན་བཀག་ནས་ཤིང་མི་སྒྲུབ་པར་མདུན་ན་གནས་པའི་སྤྱི་ཙམ་རང་
མཚན་ནམ་གཅིག་པོ་ཅན་གྱི་གསལ་བ་གཅིག་རབ་ཏུ་བསྟན་ནས་འདི་ཤིང་ཡིན་ཞེས་བསྒྲུབ་
པའི་སྒོ་ནས་བརྡ་བྱེད་དེ་ལ་ཐ་སྙད་འདོགས་པའི་ཚེ་ན་ཡང་སྔར་བརྡ་བརྟགས་པའི་དོན་དེ་
རྟོགས་པར་འགྱུར་ལ་དེ་ཡི་ཕྱིར་དེ་ཡོངས་སྤང་ནས་ཞེས་སོགས་ཀྱི་ཉེས་པ་འདི་ནི་མེད་དོ་
སྙམ་ན་འོ་ན་འདི་ཡང་ཤིང་ཡིན། ཞེས་པའམ་འདི་ཁོ་ན་ཤིང་ཡིན་ཞེས་སྦྱོར། དང་པོ་ལྟར་ན། 
དེ་ཡོངས་སྤངས་ནས་ཞེས་པའི་སྦྱོར་བ་དགོད། གཉིས་པ་ལྟར་ན། ཇི་ལྟར་ཤེས་ཞེས་བྱའི་
ཐལ་བ་ལྡོག་པ་མེད་པས་དེ་ཡི་སྦྱོར་བ་དགོད་དོ། །
གཉིས་པ་ནི། སེལ་པ་སྨྲ་བ་ལ། ཤིང་དང་ཤིང་མིན་ཐ་དད་དུ་ཤེས་པ་མེད་དེ། ཤིང་སྤྱི་
རང་མཚན་གཅིག་མེད་ཅིང་བརྡ་དུས་ཀྱི་ཤིང་ཐ་སྙད་དུས་སུ་མེད་པས་སོ། །དེས་ན་ཐ་སྙད་
དུས་ཀྱི་ཤིང་ཤིང་དུ་མི་རྟོགས་པར་འགྱུར་རོ་ཞེ་ན། སྐྱོན་མེད་དེ། 
གཅིག་རྟོགས་ནས་བྱེད་པར་བྱེད་ལ། ཤིང་གི་བརྡ་སྦྱོར་ཆོས་ཅན། ཤིང་སྤྱི་རྟག་དངོས་
གཅིག་མེད་ཀྱང་བརྡ་ཡི་སྔ་རོལ་དུ་ཤིང་དང་ཤིང་མིན་སོ་སོར་ཤེས་སུ་རུང་བར་ཐལ། ཤིང་
གསལ་རྣམས་འབྲས་བུ་མི་མཚུངས་པའི་སྒོ་ནས་རིགས་གཅིག་ཏུ་རྟོགས་ཏེ། དེ་གཉིས་སོ་
སོར་བརྡ་ཡི་སྔ་རོལ་དུ་འབྱེད་པས་སོ། །
བློ་དེ་ལ་ནས་ངོ་བོ་གཅིག་འདྲར་བ་ལ། ཤིང་གསལ་རྣམས་རིགས་གཅིག་ཏུ་རྟོགས་ནས་
ཤིང་སྦྱོར་བའི་བློ་ཆོས་ཅན། རང་གི་སྣང་ཡུལ་ཕྱི་རོལ་ཤིང་ལྟ་བུར་སྣང་བ་དང༌། ཤིང་མིན་
དང་བྲལ་བ་ལྟར་སྣང་སྟེ། ཤིང་གསལ་ལས་སྐྱེས་ཞིང་དེ་རྣམས་འབྲས་བུ་འདྲ་བས་རིགས་
གཅིག་ཏུ་ལྷག་པར་ཞེན་པའི་བློ་ཡིན་པས་སོ། །ཆོས་ཅན། རང་གི་སྣང་ཡུལ་ཤིང་དང་ངོ་བོ་
གཅིག་པ་ལྟར་སྣང་སྟེ། ཤིང་གི་སྣང་རྟགས་གཅིག་ཏུ་འཛིན་པས་སོ། ། བདག་ཉིད་ནས་སྐད་

སྦྱོར་ཏེ་ལ། ཤིང་ཤིང་མིན་ལས་ལྡོག་པ་ལ་ཤིང་སྒྲ་བརྡ་སྦྱོར་བ་ཆོས་ཅན། དོན་ཡོད་དེ། ཐ་
སྙད་དུས་ཀྱི་ཤིང་ཤིང་མིན་ལས་ཐ་དད་པར་མཐའ་གཅིག་ཏུ་ཤེས་པའི་ཕྱིར་ཡིན་པས་སོ། 
། དེ་ལས་ནས་ལྟར་རྟོགས་ལ། སྐྱེས་བུ་ཆོས་ཅན། ཤིང་སྤྱི་རང་མཚན་དང་གཅིག་སྔར་བརྡ་
དུས་ཀྱི་ཤིང་རང་མཚན་ཕྱིས་ཐ་སྙད་དུས་སུ་མེད་པས་ཐ་སྙད་དུས་ཀྱི་ཤིང་ཤིང་དུ་མི་རྟོགས་
པའི་སྐྱོན་མེད་དེ། ཕྱིས་ཤིང་སྒྲ་ལས་ཤིང་མིན་གཅད་པ་རྟོགས་པའི་བློ་རྣམ་རྟོག་དེ། ཤིང་གི་
སྣང་བརྟགས་གཅིག་ཏུ་འཁྲུལ་ནས་བརྡ་དང་ཐ་སྙད་དུས་ཀྱི་ཤིང་རྣམས་རིགས་གཅིག་པ་ལྟ་
བུར་རྟོགས་ཏེ་འཇུག་པས་སོ། །
གཉིས་པ་ནི། དོན་ནས་བཟུང་ཕྱིར་རོ་ལ། བུམ་པའི་ཆུ་འོན་གཅིག་ཅེས་པའི་སྒྲ་ནི་ཆོས་
ཅན། ཁྱོད་ལས་རང་གི་བརྗོད་བྱ་ལ་ཐེ་ཚོམ་དུ་གྱུར་པའི་བློ་དེ་རང་གི་བཟློག་ཕྱོགས་ལ་
འཇུག་པ་བཟློག་ནས་རང་གི་དོན་ལ་འཇུག་པའི་ཕྱིར་དུ་སྦྱོར་བར་བྱེད་དེ། རང་གི་བརྗོད་
བྱའི་དོན་ངེས་བཟུང་སྙིང་པོར་ཡོད་པའི་ཚུལ་གྱིས་དེ་བདེ་བླག་ཏུ་རྟོགས་པའི་ཆེད་དུ་སྦྱར་
བའི་ངག་ཡིན་པས་སོ། །དམ་བཅའ་དེ་མིན་ན། དུ་ནས་འགྱུར་ལ། ཆོས་ཅན་བུམ་པའི་ཆུ་
འོན་གཅིག་ཅེས་ཚིག་ཟུར་གསུམ་སྦྱར་ཏེ་བསྟན་པ་དོན་མེད་པར་ཐལ། སྙིམ་པར་ཕྱག་དར་
སོགས་ཁྱེར་འོང་བ་དང༌། ཅི་ཡང་ཁྱེར་ཏེ་མི་འོང་པ་གཅོད་པར་མི་བྱེད་ཅིང་བུམ་པ་ཁོ་ནར་ཆུ་
ཁོ་ན་ཁྱེར་འོང་དགོས་པར་མི་སྟོན་པས་སོ། །
དེས་ན་ནས་འགའ་ཞིག་ཡོད་ལ། སྒྲ་མི་རྟག་པར་ཤེས་བྱ་ཡིན་ནོ། ཞེས་སོགས་ཀྱི་ཚིག་
ཆོས་ཅན། རྣམ་གཅད་འགའ་ཡོད་དེ། དགག་བསྒྲུབ་བྱེད་པའི་ངག་ཡིན་པས་སོ། །
གསུམ་པ་ལ་ལྔ། སྒྲ་གཞན་སེལ་ལ་སྦྱོར། དེ་ཉིད་ལུང་དང་སྦྱར། ལུང་དོན་གཏན་ལ་
དབབ། དགག་སྒྲ་དགོས་པ་སྤང༌། ལྡོག་པ་རང་མཚན་དགག་པའོ། །
དང་པོ་ནི། གསལ་བྱེད་པ་ན་རེ། སྒྲ་སེལ་པས་འཇུག་ན་རྗོད་བྱེད་ཀྱི་སྒྲས་སེལ་པ་དེའི་

བསྒྲུབ་པས་བརྗོད་དམ། སེལ་པས་བརྗོད། དང་པོ་ལྟར་ན་སྒྲ་ཐམས་ཅད་སེལ་པས་འཇུག་
པ་ཉམས་སོ། །གཉིས་པ་ལྟར་ན་སེལ་པ་ཐུག་མེད་དུ་འགྱུར་རོ་ཞེ་ན། འདི་གཞན་སེལ་པའོ་
ཞེས་པ་ལ་ཟེར་ན། གཞན་སེལ་མིན་པ་གཅད་ནས་འཇུག་པས་སེལ་པས་བརྗོད་ལ། བུམ་
སྒྲའི་བརྗོད་བྱར་བུམ་མིན་གཅོད་པ་ལ་ཟེར་ན། དེ་ཉིད་བུམ་སྒྲའི་བརྗོད་བྱ་སེལ་པ་ཡིན་
པས། སེལ་པ་གཞན་ཅི་དགོས། སྒྲ་སེལ་པས་འཇུག་ཅེས་པ་ལ་ཟེར་ན། སྒྲ་བསྒྲུབས་པས་
འཇུག་གམ་སྙམ་པའི་རྨོངས་པ་སེལ་ལོ། །དེས་ན། གང་ཞིག་ནས་འགོག་ལ། འདི་ཤིང་ངོ་
ཞེས་སོགས་ཀྱི་སྒྲ་ཆོས་ཅན། ཤིང་ཤིང་མིན་ཡིན་པ་རྣམ་པར་བཟློག་ནས་བརྡ་སྦྱར་ཏེ། ཤིང་
གི་ཁྱད་རྣམས་ཤིང་མིན་ལས་མཚུངས་པའི་རྣམ་པར་སྣང་བ་ཅན་ལ་འགོད་པའི་སྒྲ་ཡིན་པས། 
གཉིས་པ་ནི། དེ་ཉིད་ནས་བཤད་ལ། རྟོག་ངོ་ན་ཡོད་པའི་ཤིང་མིན་ལས་ལྡོག་པ་དེ་
ཆོས་ཅན། ཤིང་སྒྲའི་བརྗོད་བྱ་ཡིན་ཏེ། ཡིན་པར་སློབ་དཔོན་གྱིས་དོན་མཐུན་དུ་བཤད་
པས་སོ། །ཇི་ལྟར་ན་དོན་གཞན་ལས་ལྡོག་པའི་དངོས་པོ་དེ་ཡི་ཆ་འགའ་ཞིག་རྟོགས་པར་
འགྱུར་རོ། །ཞེས་པས་སོ། །དེ་བཞིན་དུ་སྒྲས་ནི་དོན་གཞན་ལས་བཟློག་པས་ཁྱད་པར་དུ་
བྱས་པའི་དངོས་པོ་གཅིག་ཁོ་ན་བརྗོད་དོ་ཞེས་སོགས་ཀྱིས་སོ། །ཤིང་སྒྲ་ཆོས་ཅན། ཤིང་གི་
ཆར་བརྟགས་པའི་ཤིང་འཛིན་རྟོག་པའི་གཟུགས་བརྙན་ཤིང་དུ་སྒྲོ་བརྟགས་པའི་རྟོགས་བྱེད་
དུ་འགྱུར་ཏེ། ཤིང་མིན་ལས་ལྡོག་པ་དངོས་སུ་རྟོགས་པར་བྱེད་པའི་སྒྲ་ཡིན་པས་སོ། །ཤིང་
འཛིན་རྟོག་པའི་གཟུགས་བརྙན་ཆོས་ཅན། ཤིང་གི་ཆ་ཞེས་བརྟགས་པའི་རྒྱུ་མཚན་ཡོད་དེ། 
ཤིང་རང་མཚན་མཐོང་བའི་སྒོ་ནས་འོངས་པས་སོ། །
གསུམ་པ་ནི། འདི་ལ་ནས་མེད་ལ། རྟོག་པ་ལས་སྣང་བའི་ཤིང་མིན་ལས་ལྡོག་པ་ཆོས་
ཅན། ཕྱི་ཡི་རང་མཚན་དུ་མེད་དེ་རྟོག་བློ་འཁྲུལ་བའི་སྣང་བ་ཡིན་པས་སོ། །ལུང་གཉིས་པའི་
དོན་ནི། སྒྲ་རྣམས་ནས་རྟོགས་འགྱུར་ལ། ཤིང་སྒྲ་ཆོས་ཅན། ཁྱོད་ལས་ཤིང་མིན་ལས་ལྡོག་

པ་དངོས་སུ་རྟོགས་པའི་སྒོ་ནས་ཤིང་མིན་ལས་ལྡོག་བྱེད་དེ་ཡང་རྟོགས་པར་བྱེད་དེ། ཤིང་
གསལ་གྱི་དངོས་མིང་ཡིན་པས་སོ། །དེ་ལ་ནི་ནས་འགའ་མེད་ལ། སྒྲ་ཡི་དོན་གཞན་སེལ་པ་
དེ་ལ་ནི་ཆོས་ཅན། གཞན་ལ་ལྡོག་པའི་སྤྱི་རང་མཚན་པས་ཁྱད་པར་དུ་བྱས་པར་དོན་མཐུན་
དུ་རྟོགས་པར་འགྱུར་བ་མེད་དེ། གཞན་ལས་ལྡོག་པའི་སྤྱི་རང་མཚན་པ་མེད་པས་སོ། །
བཞི་པ་ནི། གཞོན་ནུ་མ་ལེན་སོགས་ན་རེ། སྒྲས་དེ་གཅོད་ཅེ་ན། སྒྲ་གཅིག་གིས་བྱ་བ་
གཉིས་མི་འགྲུབ་པས། ཤིང་མིན་གཅད་པའི་ཤིང་ཞེས་པ་ལྟ་བུ་སྒྲ་གཉིས་སྦྱོར་དགོས་ཞེ་ན། 
སྒྲ་གཉིས་ནས་མིན་ཕྱིར་ལ། ཤིང་སྒྲ་ཆོས་ཅན། ཤིང་བསྒྲུབ་པ་དང༌། ཤིང་མིན་གཅོད་པའི་
བྱ་བ་རྫས་ཐ་དད་གཉིས་ཡོད་པ་མི་སྲིད་དེ། ཤིང་བསྒྲུབ་པ་ཉིད་ཀྱིས་ཤིང་མིན་ཡིན་པ་གཅད་
པའི་ཕྱིར་ཏེ། ཤིང་དང་ཤིང་མིན་དངོས་སུ་ཕན་ཚུན་སྤངས་ཏེ་འགལ་བས་སོ། །
ལྔ་པ་ནི། འདི་ནས་བསླད་པ་མིན་ལ། ཤིང་ཡིན་ལས་ལྡོག་པ་འདི་ཆོས་ཅན། བློ་རྟོགས་
པས་བསླད་པ་ཡིན་ཏེ། ཕྱི་ཡི་རང་མཚན་དུ་མེད་ཀྱང་དེ་བཟུང་བ་ཙམ་ཡིན་པས་སོ། །དེ་ཉིད་
ནས་མིན་ལ་ཆོས་ཅན། དོན་དམ་རང་མཚན་མིན་ཏེ་རྟོགས་པས་བཏགས་པས་སོ། །ཡིན་ན། 
གཞན་དུ་ནས་བརྗོད་ཕྱིར་རོ་ལ། ཞེས་དེ་པ་ལ་ཤིང་དང་གཅིག་གམ་རྫས་ཐ་དད། དང་པོ་
ལྟར་ན། ཤིང་ད་བ་ཆོས་ཅན། ཤིང་མིན་ལས་ལྡོག་པར་མི་འགྱུར་བར་ཐལ། པ་ལ་ཤ་ལས་
རྫས་གཞན་པས་སོ། །ཁྱབ་པ་ཁས་སོ། །གཉིས་པ་ལྟར་ན་པ་ལ་ཤ་ཆོས་ཅན། ཆོས་འདྲ། 
ཤིང་མིན་ལས་ལྡོག་པ་ལས་རྫས་གཞན་ཡིན་པས་སོ། །འདོད་མི་ནུས་སྟེ། པ་ལ་ཤ་འདི་ནི་
ཤིང་མིན་འདི་ལས་ཐ་དད་ཅེས་ནི་བརྗོད་ཕྱིར་རོ། །
བཞི་པ་ནི། སྤྱི་རང་མཚན་མེད་ན། ཕྱི་ཡི་རང་མཚན་ཉིད་དངོས་སུ་བརྗོད་པར་འགྱུར་
ཞིང༌། འདོད་ན། དེ་ཡི་ཆོས་གཅིག་བརྗོད་ཅིང་ངེས་པས། དེ་ཡི་ཆོས་ཀུན་བརྗོད་ཅིང་ངེས་
པར་ཐལ་བས། སྒྲ་དང་ཚད་མ་ཕྱི་མ་དོན་མེད་དུ་འགྱུར་རོ་ཞེ་ན། 

འདྲེས་པའི་ནས་གཅིག་པོའི་རྩ་བར་པུ་ཡིས་བྱ་བྱེད་ལ། སྒྲ་མི་རྟག་ཅེས་པའི་སྒྲ་ཆོས་
ཅན། སྤྱི་རང་མཚན་མེད་པས་ཁྱོད་ཀྱི་སྒྲ་ཡི་ཆོས་ཀུན་དངོས་ཡུལ་དུ་བྱས་པས་སྒྲ་རྟོག་གཞན་
དོན་མེད་དུ་མི་འགྱུར་ཏེ། སྒྲོ་འདོགས་དུ་མའི་ནང་ནས་སྒྲ་རྟག་པར་སྒྲོ་འདོགས་གཅོད་ཀྱི་
གཞན་མི་གཅོད་པས་སོ། །
དེ་ལ་ནས་ཅི་ཡང་མེད་ལ་ཆོས་ཅན། རྟག་པ་གཅད་པས་ཁྱད་པར་བྱས་པའི་ཕྱི་རོལ་རང་
མཚན་དངོས་ཀྱི་བརྗོད་བྱར་མེད་དེ། རྟག་པ་ལས་ལྡོག་པ་ལ་སོགས་པའི་ཆོས་སྣ་ཚོགས་སུ་
སྣང་བའི་ཆོས་ཅན་སྒྲ་དེ་ལ་བརྗོད་དུ་འཇུག་པས་སོ། །
དེ་ལྟའི་བརྗོད་བྱ་ཡོད་ན་གང་ཞིག་ནས་རྟོགས་འགྱུར་བ་ལ་ཆོས་ཅན། སྒྲ་ཡི་བྱས་སོགས་
སྒྲ་ཡི་ཆོས་ཀུན་རང་གི་བརྗོད་བྱར་འཕངས་པར་ཐལ། སྒྲ་མི་རྟག་པར་བསྒྲུབ་པའི་སྒོ་ནས་
བརྗོད་པས་སོ། །དངོས་པོའི་ནུས་པ་ཡིན་ལ། དེ་ལ་ཁྱབ་པ་ཡོད་དེ། སྒྲ་ཡི་བྱས་མི་རྟག་
སོགས་རྣམས་སྒྲ་དང་དོན་གཅིག་པའི་སྒྲ་ཡི་ཆོས་སུ་འདྲ་བས་སོ། །
དེས་ན་ནས་གཅིག་འགྱུར་ལ། སྒྲ་བྱས་མི་རྟག་ལ་སོགས་པར་བརྗོད་པའི་སྒྲ་ཆོས་ཅན། 
དགོས་པ་དུ་མ་ཅན་དང་རྟེན་ཆོས་ཅན་གཅིག་པ་ཅན་དུ་འགྱུར་ཏེ། སྒྲ་མ་བྱས་རྟག་སོགས་
ལས་ལྡོག་པའི་ལྡོག་བྱ་རེ་རེ་རང་གི་བརྗོད་པར་ཡོད་པས་སོ། །
དྲུག་པ། ལྡོག་པའི་གཞན་སེལ་དང་སྤྱི་བརྗོད་པའི་ཡོན་ཏན་དང་སྐྱོན་ཕྱེ་སྟེ་བསྟན་པ་ལ་
གསུམ། རང་མཚན་ཐོབ་པ་དེ་འཐད། སེལ་པ་བརྗོད་པ་དགོས་པར་བསྟན། སྤྱི་གཞི་མཐུན་
རང་ལ་རུང་པའོ། །
དང་པོ་ནི། རྣམ་གཅད་ནས་གནས་ལ། སྔོན་པོ་ཞེས་པའི་སྒྲ་ཆོས་ཅན། ཨུད་པ་ལ་མི་
འགོག་ཅིང་མི་སྒྲུབ་པར་གནས་ཏེ། སྔོ་མིན་གཅད་ཙམ་གཅིག་གཅིག་སྟོན་པས་སོ། །
དེས་ནི་ནས་ཉིད་དུ་འགྱུར་ལ། སྔོན་པོ་ཉིད་དུ་གྱུར་པའི་ཨུད་པ་ལ་ཆོས་ཅན། ཆོས་

རྟགས། དེ་ཉིད་གཞན་ལས་ལྡོག་པར་སྣང་སྟེ་དང་གཅིག་གོ། 
སྒྲ་ནི་ནས་ཅེས་བྱའོ་ལ། འདི་བུམ་པའོ་ཞེས་པའི་སྒྲ་ནི་ཆོས་ཅན། བུམ་པའི་གཞན་སེལ་
བརྗོད་པ་འཐད་དོ། །བུམ་མིན་བཅད་ཙམ་རང་གི་བརྗོད་བྱར་བྱེད་པའི་སྒོ་ནས་བུམ་པ་རང་
མཚན་ཐོབ་ཅིང་གོ་བར་འགྱུར་བའི་ཕྱིར་ཏེ། བུམ་པ་རང་མཚན་རྣམས་བུམ་མིན་ལས་ལྡོག་
པ་ཉིད་དུ་ཡོད་པས་སོ། །
གཉིས་པ་ནི། དངོས་པོ་ནས་ངེས་ཕྱིར་རོ་ལ། ཆོས་ཅན། སྤྱི་རང་མཚན་གཅིག་དངོས་ཀྱི་
བརྗོད་བྱར་ཡོད་སྟོབས་ཀྱིས་ཕྱི་ཡི་རང་མཚན་ལ་རེག་པ་མ་ཡིན་ཏེ། སྤྱི་རང་མཚན་གཅིག་
ཡོད་པ་མ་ཡིན་པའི་ཕྱིར་ཏེ། དེ་ཡོད་ན་མངོན་སུམ་གྱིས་དམིགས་དགོས་པ་ལ་མ་དམིགས་
པས་སོ། །
དེ་ཕྱིར་ནས་མི་སྲིད་ཕྱིར་ལ། སྤྱི་ཡི་ཡུལ་ཅན་གྱི་སྒྲ་དང༌། བློ་རྣམ་རྟོག་ཆོས་ཅན། གཞན་
སེལ་པའི་ཡུལ་ཅན་དུ་འཐད་དེ། ཡུལ་ཅན་གང་ཞིག་རང་གི་དངོས་ཡུལ་དུ་མི་སྲིད་པའི་ཕྱིར་
ཅེས་ཕྱོགས་གླང་གིས་བསྟན་ཏོ། །
གསུམ་པ་ནི། གལ་ཏེ་སྤྱི་རང་མཚན་ཡོད་ན། སྤྱི་དང་ཁྱད་པར་རང་མཚན་གཅིག་གམ་
ཐ་དད། གྲངས་ཅན་ནི་གཅིག་པར་འདོད་ན། དངོས་པོ་ནས་བློ་གང་ལས་ལ། བ་ལང་དང་
དེ་དཀར་ཟལ་ཆོས་ཅན། རྣམ་པ་ཐ་དད་པའི་བློ་ཡི་ཡུལ་མ་ཡིན་པར་ཐལ། ཆ་མེད་པའི་རང་
མཚན་གཅིག་ཉིད་ཡིན་པས་སོ། །མ་ཁྱབ་ན་བློ་རྣམ་པ་ཐ་དད་པ་ནི། དངོས་ཡུལ་རང་མཚན་
ཐ་དད་ཁོ་ན་ལ་འཇུག་པས་སོ། །འདོད་ན། གཞི་མཐུན་དུ་མི་རུང་བར་ཐལ། 
གཅིག་ནི་ནས་ཅན་མ་ཡིན་ལ། བ་ལང་གི་སྤྱི་ཆོས་ཅན། བ་ལང་ཁྲ་བོ་ལ་རྗེས་སུ་འཇུག་
པ་དང༌། དེ་ལས་ལྡོག་པའང་ཡིན་པར་ཐལ། ནག་སྒུར་ཡང་ཡིན། བ་ལང་གི་སྤྱི་ཡང་ཡིན་
པས་སོ། །འདོད་ན་དེ་མིན་པར་ཐལ། ཆ་མེད་གཅིག་ཉིད་ཡིན་པས་སོ། །བྱེ་བྲག་པ་སོགས། 

སྤྱི་ཁྱད་རྫས་ཐ་དད་དུ་འགྱུར་ཞེ་ན། 
དབྱེར་མེད་ནས་རྒྱུ་མེད་འགྱུར་ལ། ཤེས་བྱ་ཆོས་ཅན། ཨུད་པ་ལ་སྔོན་པོ་ཞེས་པའི་གཞི་
འཐུན་གྱི་ཐ་སྙད་དོན་མཐུན་འཇུག་པ་མི་འགྱུར་བར་ཐལ། སྔོན་པོའི་སྒྲས་སྔོན་པོའི་ཡོན་ཏན་
གྱི་ཁྱད་པར་ཅན་གྱི་རྫས་ཉིད་བརྗོད་ཅིང༌། ཨུད་པ་ལའི་སྒྲས། ཨུད་པ་ལ་ཉིད་གྱི་སྤྱིའི་ཁྱད་
པར་ཅན་ཀྱི་རྫས་ཉིད་བརྗོད་པས་སོ། །མ་ཁྱབ་ན། སྤྱི་རྫས་ཡོན་ཏན་རྣམས་རྫས་ཐ་དད་ཁོ་
ནར་འགལ། 
ལྡོག་པ་ནས་ཉེས་པ་དེ་དག་མེད་ལ། ལྡོག་པ་སྨྲ་བའི་ལུགས་ལ་ཆོས་ཅན། སྤྱི་མེད་པའི་
ཉེས་པ་མེད་དེ། བ་ལང་མིན་པ་ལས་ལྡོག་པ་དེ་ཆོས་ཅན། བ་ལང་གི་གསལ་བ་ཀུན་ལ་ཡོད་
པའི་ཕྱིར། 
བདུན་པ་དུ་མ་ལ་སྒྲ་གཅིག་འཇུག་པའི་རྒྱུ་མཚན་དཔྱད་པ། རྩོད་པ་སྤང་བ་དང་བཅས་
པ་ལ་བཞི། རང་ལུགས་ཀྱི་སྒྲ་རྟོག་གཅིག་འཇུག་པའི་རྒྱུ་མཚན་བསྟན། གཞན་ལུགས་ཀྱི་
སྒྲ་རྟོག་གཅིག་འཇུག་པའི་རྒྱུ་མཚན་དགག རང་ལུགས་ཀྱི་སྤྱི་ཡོད་མེད་ཀྱི་ཁྱད་པར་བསྟན། 
གཞན་ལུགས་ཀྱི་རྒྱུ་མཚན་འགོག་བྱེད་ལ་རྩོད་པ་སྤང་བའོ། །
དང་པོ་ལ་གཉིས། དོན་དངོས། དཔེ་བསྟན་པའོ། །དང་པོ་ནི། སྤྱི་རང་མཚན་མེད་ན་དུ་
མ་ལ་སྒྲ་གཅིག་མི་འཇུག་གོ་ཞེ་ན། དེའི་འབྲས་བུ་ནས་རྒྱུ་ཅན་ཡིན་ལ། བ་ལང་གི་བརྡ་ཤེས་
པས་བ་ལང་ཞེས་པའི་སྒྲ་གཅིག་བརྡར་བྱས་པ་ཆོས་ཅན། བ་ལང་གི་སྤྱི་རང་མཚན་གཅིག་
མེད་ཀྱང་དོན་ཡོད་དེ། བ་ལང་གི་འབྲས་བུ་རིགས་གཅིག་ཡིན་པ་བསྟན་པའི་ཆེད་ཡིན་པས་
སོ། །ཆོས་ཅན་བ་ལང་གི་སྤྱི་རང་མཚན་གཅིག་ཁོ་ནའི་རྒྱུ་མཚན་གྱིས་འཇུག་པ་མིན་ཏེ། བ་
ལང་རྣམས་བ་ལང་གི་འབྲས་བུ་མེད་པ་ལས་ལྡོག་པའི་དབང་གིས་འཇུག་པས་སོ། །
ཐ་དད་པ་ནས་འབྲས་མེད་ཕྱིར་ལ། བ་ལང་རང་མཚན་རྣམས་ཆོས་ཅན་སྤྱི་སྒྲ་གཅིག་

སྦྱར་བ་མི་འཐད་པར་མིང་མི་འདྲ་བ་སོ་སོ་རེ་རེ་དངོས་སུ་སྦྱོར་བ་མི་འཐད་དེ། དེ་དངོས་སུ་
བསྟན་པར་དཀའ་བ་དང༌། མིང་གིས་དངོས་སུ་བརྗོད་མི་ནུས་པ་དང༌། དེ་དངོས་སུ་སྦྱོར་བ་
ལ་དགོས་པ་མེད་པའི་ཕྱིར། 
དངོས་པོ་ལ་ནས་ཡོད་མིན་ལ། ཆོས་ཅན་ཁྱོད་ཀྱི་སྤྱི་རང་མཚན་གཅིག་ལ་བ་ལང་གི་སྒྲ་
དངོས་སུ་འཇུག་པ་མིན་པར་ཐལ། དེ་མེད་པའི་ཕྱིར་ཏེ། དངོས་པོ་རང་མཚན་ཀུན་རང་གི་ངོ་
བོ་གཞན་དང་མ་འདྲེས་པར་གནས་པའི་ཕྱིར། ཁྲ་བོ་ཡི་ནི་ངོ་བོ་གང༌། དེ་ནི་སེར་སྐྱ་ཡོད་པ་
མིན་པས་སོ། །
དེ་འབྲས་ཅན་ནས་རིགས་སོ་ལ། ཤེས་བྱ་ཆོས་ཅན། བ་ལང་གི་སྤྱི་རང་མཚན་མེད་
ཀྱང་བ་ལང་མིན་པ་ལས་ལྡོག་པར་མཚུངས་པ་དེ་བ་ལང་རྣམས་ལ་བ་ལང་ཞེས་པ་སྒྲ་གཅིག་
མཚུངས་འཇུག་པའི་རྒྱུན་མཚན་དུ་རིགས་ཏེ། བ་ལང་མིན་པ་ལས་ལྡོག་པར་མཚུངས་པ་དེ་
བ་ལང་ཐམས་ཅད་ལ་རིགས་སྤྱིར་ཡོད་པས་སོ། །
དེ་ཕྱིར་ནས་ཐ་དད་ཉིད་ལ། བ་ལང་གི་འབྲས་བུ་མཚུངས་པ་དེ་ཆོས་ཅན། འབྲས་བུ་
ཉིད་ཅེས་པའི་སྤྱི་རང་མཚན་གཅིག་མ་ཡིན་ཏེ། བ་ལང་གི་འབྲས་བུ་མེད་པ་ལས་ལྡོག་པ་
ཙམ་ཡིན་པས་སོ། །
གཉིས་པ་ནི། དཔེར་ན་ནས་བསྙད་པར་བྱ་ལ། མིག་སོགས་རྐྱེན་གསུམ་ཆོས་ཅན། སྤྱི་
རང་མཚན་གཅིག་མེད་ཀྱང་མིག་ཤེས་ཀྱི་རྒྱུ་ཞེས་པའི་སྒྲ་གཅིག་འཇུག་པ་དོན་ཡོད་དེ། མིག་
ཤེས་ཀུན་གྱི་རྒྱུ་ཚོགས་ཀུན་ཚེགས་ཆུང་ངུས་རྟོགས་པའི་ཕྱིར་དུ་མིག་ཤེས་ཀྱི་རྒྱུ་ཞེས་པའི་སྒྲ་
གཅིག་སྙད་པར་བྱས་པས་སོ། །
གཉིས་པ་ལ་གཉིས། འདོད་པ་བརྗོད། དེ་དགག་པའོ། །དང་པོ་ནི། གལ་ཏེ་སྤྱི་རང་
མཚན་གཅིག་གནས་པའི་ཕྱིར། གསལ་བ་མང་པོ་དག་ལ་སྙན་པ་གཅིག་འཇུག་གོ་ཞེ་ན། 

གཉིས་པ་ལ་གཉིས། གནས་པའི་དོན་དགག སྤྱི་ཆ་མེད་གཅིག་དགག་པའོ། །དང་པོ་ལ་
གཉིས། མདོར་བསྟན། རྒྱས་བཤད་དོ། །དང་པོ་ནི། གསལ་བ་དུ་མ་ལ་སྤྱི་གཅིག་གནས་པ་
དེ་གསལ་བ་ལ་བརྟེན་པའི་དོན་ཡིན་ནམ་བསལ་བས་གསལ་བར་བྱ་བ་ཡིན། སྤྱི་ཆོས་ཅན། 
གཉིས་པོ་དེ་ལྟར་གང་དུ་ཡང་མི་རིགས་པར་ཐལ། རྟག་པས་སོ། །རྟགས་བསལ་ལོ། །
གཉིས་པ་ལ་གཉིས། བརྟེན་པ་དགག གསལ་བ་དགག་པའོ། །དང་པོ་ནི། བསལ་བ་
རྣམས་ཆོས་ཅན། སྤྱི་ཡི་དོན་གཞན་རྟེན་མིན་པར་ཐལ། སྤྱི་ལ་ཕན་འདོགས་པ་མེད་པའི་ཕྱིར་
ཏེ། སྤྱི་དེ་རྟག་པས་སོ། །མཁར་གཞོང་ནང་གི་རྒྱ་ཤུག་ཆོས་ཅན། གནས་སྐབས་འཁར་གཞོང་
གིས་ཕན་པར་ཐལ། ཐུར་དུ་ལྷུང་བའི་ངང་ཚུལ་ཅན་གང་ཞིག ཁྱོད་ཐུར་དུ་མི་ལྷུང་བར་འཁར་
གཞོང་གིས་བསྐྱེད་པར་ནུས་པས་སོ། །
སྤྱི་དེ་ཆོས་ཅན། གསལ་བས་བསྐྱེད་པ་དེའང་མི་སྲིད་པར་ཐལ། རྟག་པས་སོ། །བུམ་
སྤྱི་ཆོས་ཅན། བུམ་གསལ་གྱི་དབང་ཁོ་ནས་གནས་པ་མ་ཡིན་པར་ཐལ། དེ་མེད་ནས་ཡང་
གནས་པའི་ཕྱིར། རྟགས་བསལ་ལོ། །ཐ་དད་ནས་མི་རིགས་ཉིད་ལ། སྤྱི་གནས་པ་སྤྱི་དང་
གཅིག་གམ་རྫས་ཐ་དད། དང་པོ་ལྟར་ན། སྤྱི་གནས་པ་ཆོས་ཅན། བགསལ་བས་སྐྱེད་མི་
དགོས་པར་ཐལ། སྤྱི་དང་གཅིག་པས་སོ། །གསུམ་ཁས་སོ། །གཉིས་པ་ལྟར་ན། གསལ་བ་
ཆོས་ཅན། སྤྱི་གནས་བྱེད་མ་ཡིན་པར་ཐལ། གནས་པ་སྤྱི་ལས་དོན་གཞན་ཁོ་ན་བྱེད་པས་སོ། 
། རྟགས་བསལ་ལོ། །
གཉིས་པ་ནི། བརྟག་པ་གཉིས་པའོ་ཞེ་ན། བདག་ལ་ནས་འདོར་རྩ་བར་འདོད་ལ། སྒྲོན་
འོད་ཀྱི་རང་བཞིན་མངོན་སུམ་གྱིས་ཡུལ་དུ་བསྐྱེད་པའི་བུམ་གཟུགས་ཆོས་ཅན། སྒྲོན་འོད་
ཀྱི་གསལ་བྱ་ཡིན་ཏེ། ཁྱོད་ཀྱིས་རང་འཛིན་མངོན་སུམ་བསྐྱེད་པ་སྒྲོན་འོད་ཀྱིས་ཁྱོད་གསལ་
བ་ལ་ངེས་པར་ལྟོས་པས་སོ། །རང་གི་གསལ་བྱ་བུམ་གཟུགས་གསལ་བྱེད་སྒྲོན་འོད་ཆོས་

ཅན། དེ་དེར་འཛིན་མངོན་སུམ་ལ་གསལ་བའི་རྒྱུ་ཡིན་ཏེ། ཁྱོད་ཀྱིས་དེ་གསལ་བར་མ་བྱས་
པར་དེས་དེ་འཛིན་མངོན་སུམ་མི་བསྐྱེད་པ་ལ་ཁྱོད་ཀྱིས་དེ་དེ་སྐྱེད་བྱེད་དུ་བསྐྱེད་པས་སོ། །
གསལ་བྱ་འདི་ནི་གསལ་བྱེད་ཀྱི་སྔར་ན་མངོན་སུམ་ལ་གསལ་བར་རུང་ཞེ་ན། སྒྲོན་འོད་
ཀྱི་གསལ་བྱ་བུམ་གཟུགས་ཆོས་ཅན། རང་འཛིན་མངོན་སུམ་བསྐྱེད་པ་རང་གསལ་བྱེད་སྒྲོན་
འོད་ཀྱིས་གསལ་བར་བྱས་པ་དེ་ལ་ངེས་པར་ལྟོས་པར་མི་རུང་བར་ཐལ། དེ་མེད་པའི་སྔར་
ནས་དེ་སྐྱེད་བྱེད་དུ་ཡོད་པས་སོ། །
འགྱུར་བ་མེད་ནས་གང་ལས་ཡིན་ལ། སྤྱི་ཆོས་ཅན། གསལ་བ་རང་འཛིན་མངོན་སུམ་
གྱི་བཟུང་དོན་དུ་གསལ་བྱ་མིན་པར་ཐལ། འགྱུར་མེད་དེ་རྟག་པས་སོ། །
མིག་སྨན་ནས་ཐ་དད་མེད་ཕྱིར་རོ་ལ། བ་ལང་གི་གསལ་བ་ཆོས་ཅན། ཁྱོད་ཀྱིས་སྤྱི་
འཛིན་དབང་པོ་སྤྱི་འཛིན་དབང་ཤེས་བསྐྱེད་རུང་དུ་འདོད་པའི་སྒོ་ནས་སྤྱི་དེ་སྤྱི་འཛིན་དབང་
ཤེས་ཀྱི་བཟུང་ཡུལ་དུ་གསལ་བྱེད་མ་ཡིན་ཏེ། ཁྱོད་ཡོད་མེད་ཀྱི་དུས་དག་ཏུ་སྤྱི་འཛིན་དབང་
ཤེས་གསལ་མི་གསལ་གྱི་ཁྱད་པར་མེད་པས་སོ། །དཔེར་ན་མིག་དབང་ཉམས་པ་ལས་མིག་
ཤེས་མི་གསལ་བ་ལ་མིག་སྨན་གྱིས་མིག་དབང་འདུས་བྱས་པས་མིག་ཤེས་གསལ་པོ་སྐྱེ་བ་
བཞིན་ནོ། །
གསལ་བ་དེ་སྤྱི་ལྡན་ཡིན་པའི་རྒྱུན་མཚན་སྤྱི་གསལ་བ་དེ་རིགས་རྣམས་ཀྱི་ནི་གསལ་
བྱེད་ཡིན་པ་ཙམ་གྱིས་ཀྱང་རིགས་དང་ལྡན་པར་འདོད་ཅེ་ན། 
སྒྲོན་མེ་ནས་འཐོབ་ལ། བ་ལང་གི་གཟུགས་གསལ་བྱེད་སྒྲོན་འོད་དང༌། བ་ལང་གི་
གཟུགས་འཛིན་དབང་ཤེས་ཀྱི་རྒྱུ་དབང་ཡིད་སོགས་ཆོས་ཅན། བ་ལང་གི་སྤྱི་ལྡན་དུ་ཐལ། 
བ་ལང་གི་སྤྱི་གསལ་བྱེད་ཡིན་པས་སོ། །དེར་ཐལ། དེར་འཛིན་རྣམ་ཤེས་སྐྱེད་བྱེད་དུ་རུང་
བས་སོ། །

གཉིས་པ་ལ་གསུམ། དེ་ཉིད་སྤྱིར་དགག ཁྱད་པར་དུ་དགག དེ་ཡི་སྒྲུབ་བྱེད་དགག་
པའོ། །དང་པོ་ནི། བྱེ་བྲག་པ་དང་གྲངས་ཅན་སོགས། 
གང་དག་ནས་ཇི་ལྟར་ཡིན་ལ། བ་ལང་གི་གསལ་བ་ཆོས་ཅན། ཁྱོད་ལ་བ་ལང་གི་སྤྱི་
བློ་མི་འཇུག་པར་ཐལ། ཁྱོད་ལ་བ་ལང་གི་སྤྱི་མཐོང་བ་མེད་པའི་ཕྱིར། གསུམ་ཁས་སོ། །མ་
གྲུབ་ན། བ་ལང་གི་སྤྱི་ཆོས་ཅན། སྔོན་མེད་པའི་བ་ལང་གི་གསལ་བ་ལ་མཐོང་བ་མི་སྲིད་
པར་ཐལ། སྔར་གྱི་བ་ལང་གཅིག་ལ་མཐོང་བས་སོ། །རྟགས་བསལ། ཁས་སོ། །མ་ཁྱབ་ན་
ཁྱེད་ཆ་མེད་གཅིག་ཏུ་འགལ་ལོ། །དེ་ལ་ཁྱབ་པ་ཡོད་པའི་གནད་ནི། སྤྱི་དེ་སྔར་གྱི་གསལ་བ་
དང་རང་མཚན་གཅིག་གམ་ཐ་དད་གཅིག་ན་བ་ལང་གི་སྤྱི་ཆོས་ཅན། བ་ལང་གསར་བྱུང་ལ་
ཐུན་མོང་དུ་རྗེས་འགྲོ་མེད་པར་ཐལ། སྔར་གྱི་བ་ལང་གཅིག་པོ་དང་གཅིག་ཡིན་པས་སོ། །
གཉིས་པ་ལྟར་ན། ཆོས་ཅན་སྔར་གྱི་བ་ལང་གཅིག་པོ་དེ་ལ་བརྟེན་པ་མིན་པར་ཐལ། དེ་
དང་རྫས་གཞན་ཡིན་ཅིང༌། དེ་དང་དེ་བྱུང་གི་འབྲེལ་པ་མེད་པས་སོ། །
གཉིས་པ་ལ་གཉིས། གསལ་བའི་བར་སྟོངས་ན་སྤྱི་མེད་དགག སྤྱི་ཡོད་དགག་པའོ། 
། དང་པོ་ནི། དྲང་སྲོང་གཟེག་ཟན་གྱིས་སྤྱི་ཐམས་ཅད་དུ་སོང་བའོ་ཞེས་བཤད་པས། དེ་ཡི་
དངོས་སློབ་དཔེ་ཐ་ར་ནི་རང་གི་རྟེན་ཐམས་ཅད། དཔེ་ལུ་གས་ནི་ཡུལ་ཐམས་ཅད་དུ་ཁྱབ་
པར་འདོད་དོ། །དང་པོ་དགག་པ་ནི། སྔར་བུམ་པ་མེད་པར་གསར་དུ་བྱུང་པའི་རྫ་བུམ་ཆོས་
ཅན། ཁྱོད་ལ་བུམ་སྤྱི་མེད་པར་ཐལ། སྔར་ཡོད་ཀྱི་བུམ་པ་ལ་སྔར་ཡོད་པའི་སྤྱི་ནི་ཁྱོད་ལ་མི་
འགྲོ་སྔར་བུམ་གསལ་མེད་པའི་ཡུལ་དེ་ན་ཁྱོད་ཀྱི་སྔར་ནི་བུམ་སྤྱི་ཡོད་པའང་མིན་དེར་སྔོན་
ལ་ཁྱོད་འོངས་ཤིང་བུམ་སྤྱི་དེ་ཕྱིས་དེར་ཡོད་པའང་མིན་པས་སོ། །གསུམ་ཁས་སོ། །གལ་ཏེ་
སྔར་གྱི་གསལ་བའི་སྤྱི་གསར་བྱུང་ལ་འཕོས་ནས་འགྲོ་ན། ཆ་གཅིག་སྔ་མ་ལ་གནས་སམ། 
སྔ་མ་སྤངས་ནས་རིལ་པོ་འཕོ། དང་པོ་ལྟར་ན། སྔར་གྱི་གསེར་བུམ་ལ་ཡོད་པའི་བུམ་སྤྱི་

ཆོས་ཅན། ཆ་གཅིག་གསེར་བུམ་ལ་གནས་ནས། ཆ་གཅིག་གསར་བྱུང་གི་རྫ་བུམ་ལ་འཕོ་
བ་མ་ཡིན་པར་ཐལ། ཆ་དང་ལྡན་པ་མིན་པས་སོ། །གཉིས་པ་ལྟར་ན་ཆོས་ཅན་གསེར་བུམ་
དོར་ནས་རིལ་པོ་རྫ་བུམ་ལ་འཕོ་བ་མ་ཡིན་པར་ཐལ་བརྟེན་སྔ་མ་གསེར་བུམ་མི་འདོར་བས་
སོ། །སྤྱི་ཆ་མེད་གཅིག་གསལ་བ་སྔ་ཕྱི་ལ་གནས་སོ་ཞེས་པ་ཡང་ཀྱེ་མ་འཕོངས་པའི་རྒྱུ་ཉིད་
དོ། །ཞེས་དཔྱད་པས་སོ། །གཞན་ལ་ནས་རིགས་པར་ལྡན་ལ། ཆོས་ཅན་སྔར་གྱི་གསེར་བུམ་
གནས་པའི་ཡུལ་ལས་ཡུལ་གཞན་དུ་སྐྱེས་པའི་ཕྱིར་གྱི་རྫ་བུམ་ལ་འདྲེས་ནས་གནས་པ་མིན་
པར་ཐལ། ཡུལ་དེ་ལས་ཡུལ་གཞན་དུ་མི་གཡོ་བས་སོ། །གང་ན་ནས་ངོ་མཚར་ཆེ་ལ། བུམ་
སྤྱི་ཆོས་ཅན། སྔར་བུམ་པ་མེད་པའི་ཡུལ་དུ་གསར་དུ་བྱུང་བའི་རྫ་བུམ་ལ་ཁྱབ་ནས་ཡོད་པ་
མ་ཡིན་པར་ཐལ། བུམ་པ་མེད་པའི་ཡུལ་དེར་ཡོད་པ་མིན་པས་སོ། །
གཉིས་པ་ནི། དཔེ་ལུ་ག་ན་རེ། གསལ་བ་མེད་ཀྱང་ཀུན་ལ་རིགས་ཡོད་ཅེ་ན། བ་ལང་གི་
སྤྱི་ཆོས་ཅན། དེ་ཡི་གསལ་བ་མེད་པའི་ཡུལ་ཀུན་ཏུ་ཡང་མངོན་སུམ་གྱིས་མཐོང་བར་ཐལ། 
བ་ལང་ཁྲ་བོ་ཡོད་པའི་ཡུལ་གཅིག་ཏུ་བ་ལང་གི་གསལ་བས་ཁྱོད་མངོན་སུམ་ལ་གསལ་བ་
ཉིད་ཡིན་ཞིང༌། དེ་ཡི་གསལ་པ་མེད་ནའང༌། ཁྱོད་ཡོད་ཆ་མེད་ཐ་དད་མེད་པའི་གཅིག་ཉིད་
ཡིན་པས་སོ། །
བུམ་སྤྱི་ཆོས་ཅན། ཁྱོད་རྟོགས་པ་གསལ་བས་ཁྱོད་གསལ་བར་བྱས་པ་ཁོ་ན་ལ་ལྟོས་
དགོས་པ་མིན་པར་ཐལ། དེ་ཡིན་ན་ཁས་བླངས་སྐྱོན་ཆེན་པོ་ཡོད་པས་སོ། །ཇི་ལྟར་ན། 
གསལ་བྱེད་ནས་རྟོགས་པ་མིན་ལ་ཆོས་ཅན་བུམ་གསལ་སྔར་མ་རྟོགས་པར་ཁྱོད་ངེས་པར་
མི་རྟོགས་པར་ཐལ། ཁྱོད་དང་དེ་ཕྱིའི་དོན་གཞན་གསལ་བྱ་གསལ་བྱེད་ཡིན་པས། འདོད་ན། 
སྤྱི་དང༌། ནས་ལྡོག་པར་འདོད་ལ། ཆོས་ཅན་བུམ་གསལ་སྔར་མ་རྟོགས་པར་ཁྱོད་མི་རྟོགས་
པ་མི་འཐད་པར་ཐལ། ཁྱོད་སྔར་བཟུང་བའི་སྒོ་ཁོ་ན་ནས་བུམ་གསལ་འཛིན་དགོས་པས་སོ། 

། 
གསུམ་པ་ནི། ཤེས་བྱ་ཆོས་ཅན། སྤྱི་རང་མཚན་གཅིག་མེད་པས་དུ་མ་སྒྲ་གཅིག་འཇུག་
པ་མེད་པ་མིན་པར་ཐལ། འཚེད་པོའི་སྤྱི་གཅིག་མེད་པར་ཡང་འབྲས་འཚེད་པ་པོའི་སྐྱེས་
བུ་དུ་མ་ལ་འབྲས་འཚེད་པ་པོ་ཞེས་པའི་སྒྲ་གཅིག་འཇུག་པ་པོས་སྐྱེས་བུ་དུ་མ་ལ་ལས་ཐུན་
མོང་བ་གཅིག་ཡོད་པས། དེ་དེ་འདྲའི་སྒྲ་རྟོག་གཅིག་འཇུག་པའི་རྒྱུའོ་ཞེ་ན། སྐྱེས་བུ་དུ་མས་
འབྲས་འཚེད་པའི་ལས་ཆོས་ཅན། དེ་རྣམས་ལ་དེ་ཡི་སྒྲ་རྟོག་གཅིག་འཇུག་པའི་རྒྱུ་མིན་པར་
ཐལ། ཁྱེད་རྣམས་རྫས་ཐ་དད་དུ་མ་ཡིན་པའི་ཕྱིར། ཁྱབ་བསལ་ལོ། །ལས་ཀྱི་སྤྱི་གཅིག་ཡོད་
པས་དེ་དེ་འདྲའི་སྒྲ་རྟོག་གཅིག་འཇུག་པའི་རྒྱུའོ། །ཞེ་ན། 
འདི་ཡི་ནས་རྒྱུ་མཚན་ཕྱིར་ལ། འབྲས་འཚེད་པའི་ལས་ཀྱི་སྤྱི་ཆོས་ཅན། ཐལ་ཆོས་འདྲ། 
རྫས་སྐྱེས་བུ་ལ་དངོས་སུ་འཕྲོད་འདུས་མ་འབྲེལ་གྱི་འབྲས་འཚེད་པའི་ལས་དང་དངོས་སུ་
འཕྲོད་འདུས་འབྲེལ་བས་སོ། །ཟུར་ཕྱི་མ་དེར་ཐལ། འབྲས་འཚེད་པ་ཉིད་ཅེས་པའི་ལས་ཀྱི་
སྤྱི་སྒྲ་རྟོག་གཅིག་ཁོ་ནའི་རྒྱུ་ཡིན་པས་སོ། །
གཉིས་ཀ་གསུམ་ཁས་སོ། །སྔར་དེ་ཡི་ལས་བྱས་ད་ལྟ་དེ་ཡི་ལས་མེད་པའི་སྐྱེས་བུ་ཆོས་
ཅན། དེ་ཡི་སྒྲ་རྟོག་ད་ལྟ་མི་འཇུག་པར་ཐལ། ད་ལྟ་ཁྱོད་ཀྱི་དེ་ཡི་ལས་ཀྱང་ཡོད་པ་མ་ཡིན་
པས་སོ། ། ཁྱབ་པ་ཁས་སོ། །འབྲེལ་པ་མེད་ནས་ཐལ་ཕྱིར་ལ། སྐྱེས་བུ་དེ་ཡི་སྔར་གྱི་འབྲས་
འཚེད་པའི་ལས་ཀྱི་སྤྱི་ཆོས་ཅན། སྐྱེས་བུ་དེ་ལ་དེ་ཡི་སྒྲ་རྟོག་གཅིག་ད་ལྟ་འཇུག་པའི་རྒྱུར་མི་
རིགས་པར་ཐལ། སྐྱེས་བུ་དེ་ཡི་སྔར་གྱི་དེ་ཡི་ལས་ལ་ད་ལྟ་དངོས་སུ་འབྲེལ་པ་མེད་ཅིང༌། དེ་
ཡི་ལས་ལ་དངོས་སུ་འབྲེལ་བའི་སྒོ་ནས། སྐྱེས་བུ་དེ་ལ་ད་ལྟ་བརྒྱུད་ནས་ཀྱང་འབྲེལ་པ་མེད་
པའི་ཕྱིར། མ་ཁྱབ་སྟེ། འབྲེལ་པ་མེད་ཀྱང་རྒྱུའོ་ཞེ་ན། ཤེས་བྱ་ཆོས་ཅན། རྫས་ལ་འབྲེལ་པ་
མེད་ན། རྫས་ཀྱི་སྒྲ་རྟོག་གཅིག་འཇུག་པའི་རྒྱུ་མ་ཡིན་པར་ཐལ། དེ་ཡིན་ན་བ་ལང་ཉིད་ཀྱི་

སྤྱི་ཡང་རྟ་ཡི་སྒྲ་རྟོག་གི་རྒྱུར་ཧ་ཅང་ཐལ་ཕྱིར་རོ། །
དེ་ཡི་འདས་མ་འོངས་ཀྱི་དེ་ཡི་ལས་དེ་སྐྱེས་བུ་དེ་ལ་དེ་འདྲའི་སྒྲ་རྟོག་གི་རྒྱུའོ། །ཞེ་ན། 
སྐྱེས་བུ་དེ་ཡི་འདས་མ་འོངས་ཀྱི་དེ་ཡི་ལས་ཆོས་ཅན། སྐྱེས་བུ་དེ་ལ་དེ་ཡི་ཤེས་རྗོད་དག་གི་
ད་ལྟ་རྒྱུ་མ་ཡིན་པར་ཐལ། ད་ལྟ་རྫས་སུ་མེད་པས་སོ། །མ་ཁྱབ་ན། 
རྒྱུན་མཚན་ཅན་མིན་ཐོབ་ཕྱི་རོལ་ལ། སྐྱེས་བུ་དེ་ལ་ད་ལྟ་འཇུག་པའི་དེ་ཡི་སྒྲ་རྟོག་ཆོས་
ཅན། རྒྱུ་མེད་པར་ཐལ། རྫས་སུ་མེད་ཀྱང་ཁྱོད་ལ་ཕན་ནས་སོ། །འཚེད་པ་པོའི་རྫས་ཀྱི་ནུས་
པ་དེ་འདྲའི་སྒྲ་རྟོག་གི་རྒྱུའོ་ཞེ་ན། 
རྗེས་འགྲོ་ནས་མིན་ལ། འབྲས་འཚེད་པའི་སྐྱེས་བུ་དུ་མའི་ནུས་པ་ཆོས་ཅན། རྟགས་
བསལ་ཐ་དད་ཕྱིར་ན་ལས་རྒྱུ་མིན་དང་གཅིག་གོ། ཁྱབ་བསལ་ལོ། །
གལ་ཏེ་འཚེད་པ་པོ་ཉིད་ཀྱི་སྤྱི་རང་མཚན་གཅིག་དེ་དུ་མ་ལ་དེ་འདྲའི་སྒྲ་རྟོག་གཅིག་
མེད་པའི་རྒྱུའོ་ཞེ་ན། འབྲས་འཚེད་པ་པོའི་སྤྱི་དེ་ཆོས་ཅན། དེ་ཡི་སྐྱེས་བུ་དེ་དང་པོར་སྐྱེས་མ་
ཐག་ཉིད་དུས་ནས་འཕྲོད་འདུས་འབྲེལ་བའི་ཕྱིར་ལ། དེ་ལ་འཕྲོད་འདུས་འབྲེལ་ཞིང་དེ་ཡི་
སྤྱི་ཡིན་པས་སོ། །ཁྱབ་པ་ཁས་སོ། །འདོད་ན་ཕྱིས་དེ་ཡི་བྱ་བ་བྱེད་པའི་སྐྱེས་བུ་དེ་དང་པོར་
སྐྱེས་མ་ཐག་ཆོས་ཅན། ཁྱོད་འབྲས་འཚེད་པ་པོ་དངོས་སུ་ཐལ་ལོ། རྟགས་ཁྱབ་པོ། །
དེ་ལ་དང་པོ་ནས་འབྲེལ་བ་མིན་ན་ནི་ཆོས་ཅན། ཕྱིས་འབྲས་འཚེད་བཞིན་པ་ནའང་དེ་
ལ་འཕྲོད་འདུས་འབྲེལ་བར་མི་འགྱུར་བར་ཐལ། དེ་ལ་དང་པོ་ནས་འཕྲོད་འདུས་མ་འབྲེལ་
ཞིང༌། འབྲས་འཚེད་པའི་སྐྱེས་བུ་དེ་ནི་ཁྱོད་ཀྱི་རྟེན་གྱི་རྫས་སུ་སྔར་སྐྱེས་མ་ཐག་དང༌། ཕྱིས་
འབྲས་འཚེད་བཞིན་པ་ན་ཡང་ཁྱད་པར་མེད་ཕྱིར་རོ། །དེ་ལ་དེ་དུས་རྟག་ཏུ་འཕྲོད་འདུས་
འབྲེལ་མོད། དང་པོ་ནས་མི་གསལ་བས་འཚེད་པོའི་སྒྲ་རྟོག་གི་རྒྱུ་མིན་ནོ་ཞེ་ན། ཆོས་ཅན་
འཚེད་པའི་སྐྱེས་བུ་སྐྱེས་མ་ཐག་ཉིད་ནས་དེ་ལ་མངོན་པར་གསལ་བར་ཐལ། དེ་སྐྱེས་མ་ཐག་

ནས་དེ་ལ་འཕྲོད་འདུས་འབྲེལ་ནས་གནས་ཤིང་དེ་སྐྱེས་མ་ཐག་ནས་རང་འཛིན་མངོན་སུམ་
གྱིས་བཟུང་ཡུལ་ཡང་ཡིན་པས་སོ། །འཚེད་སོགས་ཀྱི་བྱ་བས་ཕན་འདོག་པ་ལ་ལྟོས་པའི་
རྫས་ཀྱིས་སྤྱི་རང་མཚན་པ་གསལ་བར་བྱེད་དགོས་པ་ཡིན་པས་སོ། །ཞེ་ན། འཚེད་པ་པོའི་
སྐྱེས་བུ་ཆོས་ཅན། རང་གི་རྐྱེན་ལ་ལྟོས་པ་མེད་པར་ཐལ། སྐད་ཅིག་མ་མིན་པས་སོ། །རྟགས་
མ་གྲུབ་སྟེ། རྫས་འདི་ནི་རྐྱེན་གྱིས་ཕུལ་བྱུང་ཡོད་ན་ཡང༌། འདི་ནི་ནས་གང་ལས་ལ། ཆོས་
ཅན་སྐད་ཅིག་མར་ཐལ། རྐྱེན་གྱི་ཁྱད་པར་བྱར་ཡོད་པས་སོ། །འདོད་ན། བྱ་བས་ཕན་པ་ལ་
ལྟོས་ནས་རྫས་ཀྱི་སྤྱི་རྟག་པའི་དོན་གཞན་གསལ་བྱེད་མིན་པར་ཐལ་ལོ། །
གསུམ་པ་ནི། ཤིང་ད་བ་དང་བ་ལང་དང་སེང་ལྡེང་སོགས་དང་ཐ་དད་པར་འདྲ་བ་ལ་
ཤིང་ཉིད་ཀྱི་སྤྱི་དེ་ད་བ་སོགས་ལ་འཇུག་ལ། བ་ལང་སོགས་ལ་མིན་པ་ཅི་ཞེ་ན། ཐ་དད་ནས་
རྒྱུ་ཡིན་ལ། ད་བ་སོགས་ཆོས་ཅན། སེང་ལྡེང་དང་བ་ལང་སོགས་དང་ཐ་དད་པར་མཚུངས་
ཀྱང༌། ཤིང་ཉིད་ཀྱི་སྤྱི་དེ་ཁྱོད་ལ་འཇུག་སྟེ། རྐྱང་ཤིང་གི་དོན་བྱས་པས་སོ། །བ་ལང་སོགས་
ཆོས་ཅན། ཤིང་ཉིད་ཀྱི་སྤྱི་དེ་ཁྱོད་ལ་རིགས་སྤྱི་མི་འཇུག་སྟེ། མེ་སོགས་ཀྱི་དོན་མི་ནུས་པས་
སོ། །ཤིང་གི་སྤྱི་སྒྲ་སྤྱི་བློ་ཆོས་ཅན། ཤིང་སྤྱི་རང་མཚན་ཁོ་ནའི་རྒྱུ་མཚན་གྱིས་འཇུག་པ་མ་
ཡིན་ཏེ། ཤིང་གི་དོན་བྱེད་པ་ཉིད་ཁྱོད་འཇུག་པའི་རྒྱུ་མཚན་ཡིན་པས་སོ། །
བཞི་པ་ལ་གཉིས། གྲངས་ཅན་པའི་རྩོད་པ་སྤང༌། ཚུལ་དེས་འཛེམ་མེད་ཁེགས་པའོ། 
། དང་པོ་ལ་རྩོད་པ་དང༌། ལན་ནོ། །དང་པོ་ནི། གྲངས་ཅན་ན་རེ། དེ་མིན་ལས་ལྡོག་པ་སྤངས་
པ་ཡི་དངོས་པོའི་རྗེས་འགྲོ་གཞན་མེད་ན། མྱུ་གུ་ཆོས་ཅན། གཞན་ཆུ་ལུད་སོགས་ཀྱི་འབྲས་
བུ་མིན་པར་ཐལ། གཅིག་ས་བོན་གྱི་འབྲས་བུ་ཡིན་པས་སོ། །ཁྱབ་སྟེ། ས་བོན་ཆུ་སོགས་
རྣམས་སྤྱི་རྟག་དངོས་མེད་པའི་ཤིན་ཏུ་ཐ་དད་པའི་ཕྱིར་ཞེ་ན། ཞེས་ལུགས་བཀག་ནས། རང་
ལུགས་འཇོག་པ་སྟེ། གཙོ་བོར་བདག་ཉིད་གཅིག་པའི་སྒོ་ནས་ས་བོན་སོགས་དུ་མས་མྱུ་གུ་

སོགས་འབྲས་བུ་གཅིག་བྱེད་དོ་ཞེ་ན། 
གཉིས་པ་ལ་བཞི་ཞེས་གསུང་བ་ཡིན་ནམ་དཔྱད། གཉིས་པ་ལ་གཉིས། གཙོ་བོ་གཅིག་
པུས་བསྐྱེད་པ་གཙོ་བོར་དགག རྒྱུ་ཡིན་མིན་གྱི་ཁྱད་བསྟན། གཅིག་དང་ཐ་དད་ལ་ནང་
འགལ་བསྟན། རང་མཚན་འཇུག་ཡུལ་ཡིན་པར་བསྟན་པའོ། །
དང་པོ་ནི། བདག་ཉིད་ནས་དོན་མེད་འགྱུར་ལ། མྱུ་གུ་ཆོས་ཅན། རང་གི་རྐྱེན་ཆུ་སོགས་
དོན་མེད་པར་ཐལ། གཙོ་བོ་རྟག་པས་བསྐྱེད་པས་སོ། །ཐ་དད་མེད་ནས་བྲལ་ལ། སྤྱི་ཆོས་
ཅན། མྱུ་གུ་དངོས་སུ་མི་བསྐྱེད་པར་ཐལ། ཆུ་ལུད་སོགས་དང་བྲལ་བས་ཕྱིར་ཏེ། ཆ་མེད་
རྟག་དངོས་གཅིག་པུ་བ་ཡིན་པས་སོ། །གཅིག་ན་ནས་འབྱུང་ལ། མྱུག་གུ་ཆོས་ཅན། ཆུ་ལུད་
སོགས་ལས་འབྱུང་གིསྤྱི་རྟག་པ་ལ་མི་འབྱུང་སྟེ། ཆུ་ལུད་སོགས་རང་ལ་ཕན་བྱེད་དུ་མེད་ན་
མི་སྐྱེ་བའི་དངོས་པོ་ཡིན་པས་སོ། །དོན་བྱེད་ནས་ཡོད་པ་ཡིན་ལ། ས་བོན་རང་མཚན་ཆོས་
ཅན། དོན་དམ་པར་ཡོད་དེ། དོན་དམ་པར་དོན་བྱེད་པས་སོ། །དེ་ཡང་ནས་མི་འབྱུང་ལ། སྤྱི་
ཆོས་ཅན། དོན་དམ་པར་འབྲས་བུས་མི་འབྱུང་སྟེ། གསལ་བ་དུ་མ་ལ་ཐུན་མོང་དུ་རྗེས་སུ་
འགྲོ་བས་སོ། །དེས་ན་ནས་གཞན་ལརྩ་བར་པ་མིན་ལ། སཱ་ལི་དང་དེ་དང་ཚོགས་པའི་ས་
སོགས་ཆོས་ཅན། ནས་སོགས་དང་སྤྱི་རྟག་དངོས་མི་སྲིད་པའི་ཐ་དད་ཡིན་ཀྱང༌། ཁྱེད་སཱ་
ལིའི་མྱུ་གུའི་རྒྱུ་ཡིན་གྱི་ནས་སོགས་དེ་ཡི་རྒྱུ་མ་ཡིན་ཏེ། ཁྱོད་དེ་ཡི་ཕན་བྱེད་ལ་ནས་སོགས་དེ་
ཡི་ཕན་བྱེད་མིན་པས་སོ། །
རང་བཞིན་འདི་ཡིན་ལ། སྤྱི་རྟག་དངོས་མེད་ཀྱང་སཱ་ལིའི་ས་བོན་སོགས་དེ་ཡི་མྱུ་གུ་སྐྱེད་
བྱེད་ཡིན་གྱི། ནས་སོགས་དེ་ཡི་སྐྱེད་བྱེད་མིན་པ་འདི་ཆོས་ཅན། མི་མཐད་ཅེས་རྒོལ་བར་མི་
འོས་ཏེ། དངོས་པོའི་རང་བཞིན་ཡིན་པས་སོ། །
ཐ་དད་པ་ནས་སྐྱེ་འཇིག་གྱུར་ལ། ཤིང་བ་ལང་བུམ་པ་སོགས་ཆོས་ཅན། སྐྱེ་འགག་

གཅིག་ཆར་བྱེད་པར་ཐལ། གཙོ་བོའི་ངང་དུ་རང་མཚན་གཅིག་ཡིན་པས་སོ། །
དེ་རྣམས་རང་མཚན་གཅིག་ཀྱང་སྐྱེ་འགག་གཅིག་ཆར་བྱེད་པར་ཐལ་བར་མི་འགྱུར་ཏེ། 
ཡོན་ཏན་གསུམ་དུ་གཅིག་ཀྱང་གནས་སྐབས་ཐ་དད་པས་སོ་ཞེ་ན། གཅིག་འཇིག་ཚེ་ནས་
བློར་མི་འགྱུར་ལ། བུམ་སྤྱི་ཆོས་ཅན། སྔར་གྱི་བུམ་གསལ་གྱི་རང་བཞིན་མ་ཡིན་པར་ཐལ། 
སྔར་གྱི་བུམ་གསལ་ཞིག་པའི་ཚེ་ཁྱོད་རྟག་པར་གནས་པས་སོ། །འདོད་ན། ཁྱོད་དེ་ཡི་སྤྱི་དེ་
ཁྱོད་ཀྱི་ཁྱད་པར་དུ་དོན་མཐུན་དུ་དམིགས་པར་མི་འགྱུར་བར་ཐལ་ལོ། །མ་ཁྱབ་ན་སྤྱི་ཁྱད་
གཅིག་པ་བུད། འོ་ན་གཞན་སེལ་པའི་སྤྱི་ཡང་གསལ་བ་གཅིག་ཞིག་ཚེ་འཇིག་ན་གསལ་བ་
ལྷག་མ་སྤྱི་མེད་དུ་ཐལ་ལ་མ་ཞིག་ན་གཅིག་པོ་དེ་ཡི་བདག་ཉིད་མིན་པར་ཐལ། ཞེས་པའི་
སྐྱོན་མཚུངས་སོ་ཞེ་ན། འདིར་སེལ་པ་གསུམ་སྟེ། དོན་གྱི་སེལ་པ་ལོག་པ་རང་མཚན། དེ་
མིན་ལས་ལོག་པ་ལྡོག་པ་མེད་དགག་གི་གཞན་སེལ། རྟོག་པ་ལ་སྣང་བའི་གཞན་སེལ་དང་
གསུམ་ལས། དང་པོ་ནི། གསལ་ཉིད་ཡིན་པས་དེ་ཞིག་ན་འཇིག་གོ། གཉིས་པ་ལྟར་ན། ལྡོག་
པ་ནས་རྟོག་པ་མིན་ལ། ཤིང་མིན་ལས་ལྡོག་པ་ཆོས་ཅན། ཤིང་གསལ་ཞིག་པའི་ཚེ། གནས་
པ་དང་མི་གནས་པའི་རང་མཚན་དུ་བརྟག་བྱ་མིན་ཏེ་དོན་དམ་པར་རང་མཚན་ངོ་བོ་ཉིད་མེད་
པས་སོ། །གསུམ་པ་ལྟར་ན། སྤྱི་ཡི་ནས་ཡང་མེད་ལ། སྤྱི་བློའི་སྣང་ཡུལ་ཆོས་ཅན། གསལ་
བ་ཞིག་པའི་ཚེ་འཇིག་མི་འཇིག་རང་མཚན་དུ་མེད་དེ་སྒྲོ་བཏགས་ཡིན་པས་སོ། །དེ་ཡི་ནས་
ཇི་ལྟར་བསྐྱེད་ལ། གཙོ་བོ་མེད་ན་ས་སོགས་ཆོས་ཅན། མྱུ་གུ་མི་བསྐྱེད་པར་ཐལ། ས་བོན་
ལས་རྫས་གཞན་ཡིན་པས་སོ། ཞེ་ན། ཐ་དད་ནས་སྐྱེད་བྱེད་ལ། ཁྱད་པར་ས་ལིའི་མྱུ་གུའི་
རྐྱེན་ས་སོགས་ཆོས་ཅན། ས་ལའི་ངོ་བོར་མེད་པས། ས་ལའི་མྱུ་གུ་མི་སྐྱེད་པར་ཐལ། སཱ་ལི་
དང་རྫས་ཐ་དད་ཡང་དེ་ལ་ཕན་པས་སོ། །ས་སོགས་དེ་ལ་ཐ་དད་མིན་པའི་སྤྱི་རྟག་པ་གཅིག་
ཡོད་སྟོབས་ཀྱིས་སྤྱི་དེས་འབྲས་བུ་བྱེད་ཅེ་ན། སྤྱི་དེ་ཆོས་ཅན། ཁྱོད་ཀྱིས་འབྲས་བུ་བསྐྱེད་པ་

མིན་པར་ཐལ། འཇིག་མེད་ཡིན་པས་སོ། །སྣང་བའང་ནས་ཐ་དད་བྱེད་ཡིན་ལ། ས་བོན་ཆུ་
ལུད་སོགས་སྣ་ཚོགས་པ་འདི་ཆོས་ཅན། རྫས་ཐ་དད་ཡིན་གྱི་གཅིག་མ་ཡིན་པར་ཐལ། བློ་མ་
འཁྲུལ་བས་རྫས་སྣ་ཚོགས་སུ་དམིགས་པས་སོ། །ཁྱད་པར་རང་མཚན་གཅིག་དེ་ཆོས་ཅན། 
དོན་དམ་པ་ཡིན་ཏེ། དོན་དམ་པར་དོན་བྱེད་ནུས་པས་སོ། །ཤིང་གི་སྤྱི་དེ་ནི་དོན་དམ་པའི་
རང་མཚན་མིན་ཏེ། ཁྱད་པར་རང་མཚན་རྣམས་རིགས་མི་མཐུན་ལས་བཟློག་པར་ཡོད་པ་
ཙམ་ལ་བརྟགས་པ་ཙམ་ཡིན་པས་སོ། །དོན་དམ་པར་དོན་བྱེད་པའི་ཁྱད་པར་དེ་ནི་ཆོས་ཅན། 
རྒྱུ་དང་འབྲས་བུར་འཐད་དེ། རང་འབྲས་སྐྱེད་བྱེད་དང་རང་རྒྱུ་ལས་སྐྱེས་པས་སོ། །
དེ་ནི་ཆོས་ཅན། རང་མཚན་ཡིན་ཏེ། ཡུལ་དུས་ཐུན་མོང་མིན་པར་གནས་པའི་དངོས་
པོ་ཡིན་པས་སོ། །དེ་ནི་ཆོས་ཅན། སྐྱེས་བུའི་འཇུག་ཡུལ་ཡིན་ཏེ། ཞུགས་པས་བླང་དོར་གྱི་
འབྲས་བུ་འབྱུང་བས་སོ། །
གཉིས་པ་ནི། ཇི་ལྟར་ནས་སྒྲུབ་བྱེད་མིན་ལ། ནས་ཆོས་ཅན། སྤྱི་རྟག་དངོས་མེད་པའི་ཐ་
དད་ཡིན་ཡང༌། སཱ་ལིའི་མྱུ་གུའི་སྐྱེད་བྱེད་མིན་ཏེ། དེ་ལ་མི་ཕན་པས་སོ། །
ཐ་དད་ན་ཡང་ནས་བྱེད་པ་པོར་འགྱུར་ལ། སཱ་ལི་དང་རྐྱེན་ས་སོགས་ཆོས་ཅན། སྤྱི་རྟག་
དངོས་མེད་པའི་ཐ་དད་ཡིན་ཡང་ས་ལིའི་མྱུ་གུ་བསྐྱེད་དེ་ན་ཡང་དེ་དག་ལ་ཕན་བྱེད་དུ་སྐྱེས་
པས་སོ། །ཐ་དད་ནའང་ནས་འགྱུར་ལ། ནས་ཆོས་ཅན། ས་ལའི་མྱུ་གུ་སྐྱེད་བྱེད་ཡིན་མིན་
གཉིས་ཀར་ལ་དེ་ཡི་དངོས་རྒྱུ་ས་ལིའི་དང་གཅིག་ཅིང་དེ་སྐྱེད་བྱེད་མིན་པས་སོ། །འདོད་ན། 
དེ་གཉིས་ཀར་མི་མཐད་པར་ཐལ། གཙོ་བོ་རྟག་དངོས་ཡིན་པས་སོ། །ནས་ཆོས་ཅན། ས་
ལའི་མྱུ་གུ་བསྐྱེད་པའི་བྱ་བ་མེད་དེ། དེ་ཡི་ས་བོན་ལས་གནས་སྐབས་ཐ་དད་པས་སོ་ཞེ་ན། སཱ་
ལིའི་མྱུ་གུའི་ལྷན་ཅིག་བྱེད་རྐྱེན་ས་སོགས་ཆོས་ཅན། དེ་མི་བྱེད་པར་ཐལ། སཱ་ལི་ལས་གནས་
སྐབས་ཐ་དད་པས་སོ། །

འོན་སྟེ་གཙོ་བོ་ཉིད་རིམ་བཞིན་སཱ་ལི་དང་ནས་ལ་སོགས་པའི་ཚུལ་གྱིས་འབྲས་བུ་
ཐམས་ཅད་བྱེད་ཅེ་ན། དངོས་པོ་གཙོ་བོ་དེ་ཆོས་ཅན། འབྲས་བུ་རིམ་བཞིན་བྱེད་པའི་རིམ་པ་
དེ་ཁྱོད་ཉིད་ཀྱི་མིན་པར་ཐལ། ཆ་མེད་རྟག་པ་གཅིག་པུ་ཡིན་པས་སོ། །
གསུམ་པ་ནི། དེ་ལྡན་ནས་འགྱུར་བའམ་ལ། སྤྱི་དང་ཁྱད་པར་དང་ལྡན་པའི་དངོས་པོ་
དེ་ཆོས་ཅན། ཤིན་ཏུ་ཐ་དད་དང་ཐ་དད་མེད་པ་གཉིས་ཀར་ལ། སྤྱི་གཅིག་ཡིན་པ་མེད་ཅིང་
ཁྱད་པར་དུ་མ་ཡིན་པའང་མེད་པའི་དངོས་པོ་ཡིན་པས་སོ། །རྟགས་ཁས་སོ། །འདྲ་དང་ནས་
ཐ་དད་འགྱུར་ལ། སྤྱི་ཁྱད་ཆོས་ཅན། ཐ་དད་པར་ཐལ། ཐུན་མོང་བ་དང་ཐུན་མོང་མིན་པའི་
དངོས་པོ་ཡིན་པས་སོ། །
སྤྱི་ཁྱད་དེ་ཡང་ཐ་དད་དུ་འགྱུར་ཞེ་ན། བདག་ཉིད་ནས་ཕན་ཚུན་བཞིན་ལ་སྤྱི་ཁྱད་ཆོས་
ཅན། ཤིན་དུ་ཐ་དད་དུ་ཐལ། ངོ་བོ་ཐ་དད་པས་སོ། །འདོད་ན་ཆོས་ཅན་སྤྱི་དང་ཁྱད་པར་དུ་
མི་འགྱུར་བར་ཐལ། ཤིན་དུ་ཐ་དད་ཅིང་དེ་བྱུང་གི་འབྲེལ་པ་མེད་པས་སོ། །
བཞི་པ་ནི། གང་གི་ནས་འཇུག་པར་འགྱུར་ལ། བ་ལང་རང་མཚན་ཆོས་ཅན། བ་ལང་
གི་འབྲས་བུ་དོན་གཉེར་གྱི་འཇུག་ཡུལ་ཡིན་ཏེ། དོན་དམ་པར་བཞོ་སྨོས་སོགས་ཀྱི་དོན་བྱེད་
ནུས་པས་སོ། །
དེ་བརྟེན་ནས་ཐལ་འགྱུར་ཕྱིར་ལ། འབྲས་བུ་དོན་གཉེར་གྱི་ལྷས་སྦྱིན་ཆོས་ཅན། ཁྱོད་
ཀྱི་འཇུག་ཡུལ་དེ་རང་མཚན་ལས་རྫས་ཐ་དད་ཡིན་ནམ་མིན་ཞེ་ན། དཔྱད་པར་རིགས་ཏེ། 
འབྲས་བུ་དོན་གཉེར་ཡིན་པས་སོ། །དཔྱད་ན་དོན་དམ་པར་གཞོ་སྨོ་ལ་སོགས་པའི་འབྲས་བུ་
བྱེད་པ་དེ་ཆོས་ཅན། སྤྱི་རང་མཚན་མ་ཡིན་ཏེ། རང་གི་བདག་ཉིད་གཞན་དང་ཐ་དད་ཅིང་མ་
འདྲེས་པར་གནས་པས་སོ། །འབྲས་བུ་དོན་གཉེར་ཆོས་ཅན། སྤྱི་རྟག་པ་དེ་རྫས་གཅིག་གམ་
ཐ་དད་དུ་བརྟགས་ནས་དོན་དུ་གཉེར་བྱ་མ་ཡིན་ཏེ། ཕན་ཚུན་མ་འདྲེས་པའི་དངོས་པོ་དང་

དེ་མིན་ལས་ལྡོག་པ་མཚུངས་པའི་དངོས་པོ་འདི་དག་ཡོད་ཅིང༌། དེ་ཙམ་གྱིས་གཅིག་དང་
ཐ་དད་དུ་དཔྱད་བྱ་རིགས་རྫོགས་པས་སོ། །དངོས་པོ་བུམ་སྣམ་སོགས་ཆོས་ཅན། གཅིག་
ཏུ་འདྲེས་པའི་སྤྱི་གཙོ་བོ་མེད་དེ། ཕན་ཚུན་རྗེས་འགྲོ་མེད་ཅིང་མ་འདྲེས་པས་སོ། །གལ་ཏེ་
གཅིག་ཏུ་འདྲེས་ན། མེ་ཆོས་ཅན། ཆུ་དོན་གཉེར་གྱི་འཇུག་ཡུལ་ཡིན་པ་དང༌། ཆུ་དང་སྐྱེ་
འགག་གཅིག་ཆར་བྱེད་པར་ཐལ། ཆུ་དང་རང་མཚན་གཅིག་ཡིན་པས་སོ། །
གཉིས་པ་ནི། དེ་ཉིད་ཀྱིས་ནས་སྲིད་ཕྱིར་རོ་ལ། ཞོ་རྔ་ཆོས་ཅན། རང་མཚན་གཅིག་
མ་ཡིན་ཏེ། རྫས་ཐ་དད་པས་སོ། །ཐམས་ཅད་ནས་མི་རྒྱུག་ལ། ཤེས་བྱ་ཆོས་ཅན། ཞོ་འཐུང་
ཞེས་སྐུལ་བ་ན་རྔ་མོ། འཐུང་བ་ལ་རྒྱུག་པར་འོས་པར་ཐལ། ཞོ་རྔ་རང་མཚན་གཅིག་ཡིན་
པས་སོ། །འོན་ཏེ་ནས་འཇུག་འགྱུར་ལ། ཞོ་ནི་འོ་མའི་རྣམ་འགྱུར་ཡིན་པས། རྔ་མོ་སྤངས་
ནས་ཞོ་ཉིད་ལ་འཇུག་གོ་ཞེ་ན། དེ་ཉིད་ནས་གཞན་ཡིན་རྩ་བར་མིན་ལ། རྔ་མོ་ཆོས་ཅན། ཞོ་
ལས་གཞན་ཡིན་པར་ཐལ། འོ་མའི་རྣམ་འགྱུར་ཡིན་པས་སོ། ཁྱབ་བསལ་ཁས་སོ། །ཐམས་
ཅད་ནས་མི་སྲིད་འགྱུར་ལ། ཞོ་རྔ་ཆོས་ཅན། བློ་སྒྲ་ཐ་དད་འཇུག་པར་མི་འགྱུར་བར་ཐལ། 
གཅིག་ཡིན་པས་སོ། །ཁྱབ་པ་ཁས་སོ། །འདོད་ན། རང་མཚན་གཅིག་ཉིད་ལ་གནས་སྐབས་
ཐ་དད་པ་དེར་མི་སྲིད་པར་ཐལ་ལོ། །འདོད་ན་ཞོ་རྔ་གནས་སྐབས་རྫས་ཐ་དད་རང་མཚན་
གཅིག་ཏུ་བསྡུས་པར་སྨྲ་བ་འགལ། རྟགས་བསལ་ཁས་སོ། གཉིས་པ་ནི། དངོས་མེད་ནས་
བྱེད་པར་གྲུབ་ལ། དངོས་མེད་ཆོས་ཅན། ཁྱོད་བརྗོད་པའི་སྒྲས་ཁྱོད་ཀྱི་ངོ་བོའམ་རྫས་ཁོ་ན་
དོན་མཐུན་དུ་བརྗོད་དམ་ཞེས་ཐེ་ཚོམ་ཟ་བ་མི་འོས་ཏེ། ཁྱོད་ཀྱི་ངོ་བོ་མེད་པས་སོ། །བུམ་པ་
མེད་ཅེས་པའི་སྒྲ་ཆོས་ཅན། སེལ་པ་རྗོད་པར་བྱེད་དེ། བུམ་པས་དབེན་པའི་མེད་དགག་ཙམ་
བརྗོད་པས་སོ། །
གསུམ་པ་ལ་གཉིས། དབྱེ་བ་དངོས། རྩོད་པ་སྤང་བའོ། །དང་པོ་ནི། རང་བཞིན་ནས་

ཡོད་ཉིད་ལ། བྱས་པ་ཆོས་ཅན། སྒྲ་མི་རྟག་སྒྲུབ་ཀྱི་ཁྱད་པར་ལྟོས་པའི་གཏན་ཚིགས་ཡིན་
ཏེ། དེ་སྒྲུབ་ཀྱི་རང་བཞིན་གྱི་རྟགས་གང་ཞིག་ཁྱོད་ཅེས་པའི་སྒྲས་ལྟོས་པ་རང་གི་བྱེད་ཆོས་
འཕངས་པས་སོ། །དངོས་པོ་ཆོས་ཅན། དེ་སྒྲུབ་ཀྱི་རང་བཞིན་དག་པའི་རྟགས་ཡིན་ཏེ། གང་
ཞིག་ཁྱོད་ཅེས་པའི་སྒྲས་ལྟོས་ས་རང་གི་བྱེད་ཆོས་མ་འཕངས་པས་སོ། །
གཉིས་པ་ལ་གཉིས། རྩོད་པ་ནི། གལ་ཏེ་གཏན་ཚིགས་ནས་བསྒྲུབ་བྱ་དག་ལས་ཉམས་
ལ། གྲངས་ཅན་ན་རེ། ཡོད་པ་དེ་གཏན་ཚིགས་ཡིན་ན། ཡོད་པ་དེ་གཙོ་བོ་ཡོད་པར་བསྒྲུབ་
པའི་བསྒྲུབ་བྱའི་ཆོས་སུ་ཡང་འགྱུར་ཏེ། རྒྱུ་མཚན་མཚུངས་པས་སོ། །གལ་ཏེ་དེ་དེ་ཡི་ཆོས་སུ་
མི་རུང་ན། རྟགས་སུ་ཡང་མི་རུང་བས་ཡོད་པ་དེ་གཏན་ཚིགས་དང་བསྒྲུབ་བྱའི་ཆོས་གཉིས་
ཀ་ལས་ཉམས་སོ་ཞེ་ན། 
གཉིས་པ་ལན་ལ་གསུམ། བསྒྲུབ་བྱ་མིན་ཚུལ། རྟགས་སུ་འཐད་ཚུལ། བསྒྲུབ་བྱ་མིན་
པར་བསྟན་པའོ། །དང་པོ་ནི། ཡོད་པ་ནས་འགྲུབ་མི་འགྱུར་ལ། ཁྱད་པར་རྣམས་ལ་རྗེས་
འགྲོ་མཐོང་བའི་རྟགས་དེ་ཆོས་ཅན། གཙོ་བོའི་སྒྲ་དོན་གྱི་སྟེང་དུ་རྟག་གཅིག་རང་དབང་ཅན་
གྱི་གཙོ་བོ་ཡོད་པར་བསྒྲུབ་པའི་རྟགས་ཡང་དག་མིན་པར་ཐལ། དེ་ཡི་སྟེང་དུ་ཡོད་ཙམ་ཁོ་ན་
བསྒྲུབ་བྱ་ཡིན་པས་སོ། །རྟགས་ཁས་སོ། །དེ་འདྲ་བ་ཡང་བཀག་པ་མེད་ལ། ཆོས་ཅན་སངས་
རྒྱས་པའི་ངོར་གཙོ་བོའི་སྒྲ་དོན་སྤྱིར་ཡོད་ཙམ་དུ་བསྒྲུབ་པའི་རྟགས་ཡང་དག་མིན་པར་ཐལ། 
དེས་དེ་ཡོད་ཙམ་དུ་ངེས་ཟིན་མ་བརྗོད་པས་སོ། །
ཁྱད་པར་ནས་མེད་ཅན་འགྱུར་ལ། ཆོས་ཅན་གཙོ་བོ་རྟག་ཅིག་རང་དབང་ཙམ་དུ་བསྒྲུབ་
པའི་གཞན་དོན་གྱི་རྟགས་ཡང་དག་མ་ཡིན་པར་ཐལ། དེ་ཡི་ཆོས་སུ་བཟུང་བྱ་དེ། དེ་ཡི་
མཐུན་དཔེ་གང་ལ་ཡང་རྗེས་འགྲོ་མེད་པས་སོ། །རྟགས་བསལ་ལོ། །ཡོད་པ་ནས་བསྒྲུབ་
བྱར་འགྱུར་ལ། གཙོ་བོའི་སྒྲ་དོན་ཆོས་ཅན། རྟག་གཅིག་རང་དབང་ཅན་དུ་ཡོད་པ་དེ་ཁྱོད་

ཡོད་པར་བསྒྲུབ་པའི་བསྒྲུབ་བྱར་ཐལ། དེ་དེ་ཡིན་པའམ་གང་རུང་ཅིག་ཡིན་ནས། ཁྱོད་ཡོད་
ཙམ་དེ་དེ་ཡིན་པ་མི་འཐད་པས་སོ། 
གཉིས་པ་ནི། དེ་ཡི་ཁྱད་པར་ནས་ཉམས་པ་མེད་ལ། དངོས་པོ་ཆོས་ཅན། སྒྲ་མི་རྟག་
སྒྲུབ་ཀྱི་རྟགས་ཡང་དག་ཡིན་ཏེ། བསྒྲུབ་བྱའི་ཆོས་མི་རྟག་པའི་རྗེས་སུ་འགྲོ་བ་ཉམས་པ་མེད་
ཅིང་དེ་ཡི་ཕྱོགས་ཆོས་གྲུབ་པའི་ཕྱིར། 
གསུམ་པ་ནི། མ་གྲུབ་པ་ལ་ནས་བསྒྲུབ་བྱར་འགྱུར་ལ། ཤེས་བྱ་ཆོས་ཅན། གཙོ་བོ་རང་
མཚན་དུ་ཡོད་པ་དེ་རྟགས་ཡང་དག་གི་བསྒྲུབ་བྱ་མ་ཡིན་པར་ཐལ། དེ་ཡི་སྒྲུབ་བྱེད་དུ་གང་
བཀོད་ཀྱང་རྟགས་ལྟར་སྣང་གསུམ་ལས་མི་འདའ་བས་སོ། །མ་གྲུབ་ན། ཡོད་ཆོས་གཉིས་
ཆོས་མེད་ཆོས་གང་འགོད། དང་པོ་ལྟར་ན་གཙོ་བོའི་སྒྲ་དོན་ཆོས་ཅན། ཡོད་ཆོས་དོན་དམ་
པར་དོན་བྱེད་ནུས་པ་དེ། ཁྱོད་ལ་ཡིན་འགོད་ལྟར་ཕྱོགས་ཆོས་སུ་མེད་པར་ཐལ། དོན་དམ་
པར་མ་གྲུབ་པས་སོ། །གཉིས་པ་ལྟར་ན། ཤེས་བྱ་ཆོས་ཅན། གཙོ་བོའི་སྒྲ་རང་མཚན་དུ་
བསྒྲུབ་པའི་ཁྱབ་པ་འཁྲུལ་བར་ཐལ། དངོས་པོ་ཡོད་མེད་གཉིས་ཀའི་ཐུན་མོང་གི་ཆོས་ཡིན་
པས་སོ། །གསུམ་པ་ལྟར་ན། མེད་ཆོས་དོན་བྱེད་པས་སྟོང་བ་ཆོས་ཅན། དེ་སྒྲུབ་ཀྱི་བསྒྲུབ་བྱ་
དང་འགལ་བར་ཐལ། དངོས་པོ་ལ་གཏན་མེད་ཅིང་དངོས་མེད་ཀུན་ལ་འཇུག་པས་སོ། །
བཞི་པ་ནི། རང་བཞིན་གྲུབ་པ་གོ་བྱེད་ཡིན་ལ། བྱས་པ་ཆོས་ཅན། རྟགས་ཡང་དག་ཏུ་
འགྱུར་ན་ཚུལ་གསུམ་པ་ཉིད་དུ་ངེས་དགོས་ཏེ། མ་ངེས་ན། རྟགས་ཡང་དག་ཏུ་མི་འགྱུར་བས་
སོ། །དེ་ལ་ནས་གོ་བྱ་ཡིན་ལ། མི་རྟག་པ་ཆོས་ཅན། སྒྲ་ཡི་སྟེང་དུ་བྱས་པ་གོ་བྱ་ཡིན་ཏེ། བྱས་
པའི་ཁྱབ་བྱེད་དུ་ངེས་པའི་སྒོ་ནས་བྱས་པའི་རང་བཞིན་ཡིན་པ་གང་ཞིག་བྱས་པ་དེ་སྒྲ་ཁྱོད་དུ་
བསྒྲུབ་པའི་ཕྱོགས་ཆོས་ཡིན་པས་སོ། །
འདི་ལྡོག་པ་ནས་བཞིན་ལ། ཆོས་ཅན་ཁྱོད་ལྡོག་ན་བྱས་པ་ལྡོག་སྟེ། བྱས་པའི་ཁྱབ་བྱེད་

ཡིན་པས་སོ། །དཔེར་ན་གང་བྱས་མི་རྟག་བུམ་པ་བཞིན་སྒྲ་ཡང་བྱས་སོ་ཞེས་པའི་བསྒྲུབ་
ངག་ཡང་དག་འདི་ཆོས་ཅན། བྱས་པས་སྒྲ་མི་རྟག་སྒྲུབ་ཀྱི་ཆོས་མཐུན་སྦྱོར་གྱི་བསྒྲུབ་ངག་
ཡིན་ཏེ། དེ་ཡི་རྗེས་ཁྱབ་དངོས་སུ་སྟོན་པའི་དེ་ཡི་བསྒྲུབ་ངག་ཡིན་པས་སོ། །རྟག་ན་འདུས་
མ་བྱས་ནམ་མཁའ་བཞིན་སྒྲ་ནི་བྱས་སོ་ཞེས་པའི་མི་མཐུན་སྦྱོར་དུ་བསྒྲུབ་པས་སོ། །
ལྔ་པ་ལ་གཉིས། ལྟོས་མེད་རྟགས་ཀྱིས་བསྒྲུབ། གྲུབ་པའི་སྐབས་དོན་བསྡུ་བའོ། ། དང་
པོ་ནི། བྱས་པ་ཀུན་སྐྱེས་མ་ཐག་འཇིག་པར་ཇི་ལྟར་ཤེས་ཞེ་ན། རྒྱུ་མེད་ནས་འབྲེལ་ཉིད་ལ། 
བུམ་པ་ཆོས་ཅན། རང་གྲུབ་ཙམ་ནས་འཇིག་ངེས་ཡིན་ཏེ། རང་འཇིག་པ་རང་ལས་ཕྱིས་
འབྱུང་གི་རྒྱུ་ལ་ལྟོས་མེད་ཀྱི་དངོས་པོ་ཡིན་པས་སོ། །དངོས་པོ་ནས་པར་མཐོང་ལ། ཆོས་
ཅན། རྟག་པར་ཐལ། རང་འཇིག་པ་རང་ལས་ཕྱིས་འབྱུང་གི་རྒྱུ་ལ་ལྟོས་བཅས་ཡིན་པས་སོ། 
། རྟགས་ཁས་སོ། །
གལ་ཏེ་འཇིག་པ་དེ་ཡི་རྒྱུ་ཐོ་བ་སོགས་མང་པོ་ཡོད་པས་བྱས་པ་ཀུན་འཇིག་གོ་ཞེ་ན། 
འགའ་ཞིག་ལ་ནི་མི་སྲིད་འགྱུར་ལ། ཆོས་ཅན། འཇིག་རྒྱུ་མང་ཡང་ཁྱེད་འགའ་མི་འཇིག་སྲིད་
པར་ཐལ། མང་ཡང་ཁྱེད་འདྲ་རང་ལས་ཕྱིས་འབྱུང་གི་ཐོས་སོགས་ཀྱིས་འཇིག་པར་མ་བསྐྱེད་
སྲིད་པས་སོ། །ཁྱབ་བསལ་ལོ། །དེས་ན་ནས་བཤད་པ་ཡིན་ལ། བུམ་སོགས་ཀྱི་འཇིག་རྒྱུར་
འདོད་པའི་ཐོས་སོགས་ཆོས་ཅན། བུམ་སོགས་ཀྱི་འཇིག་པ་བསྐྱེད་ངེས་མ་ཡིན་པར་ཐལ། 
ཁྱོད་ལ་བུམ་སོགས་ཀྱི་འཇིག་པ་འབྱུང་བར་མ་ངེས་པས་སོ་ཞེས་བཤད་པ་ཡིན་ནོ། །དེ་རྒྱུ་
ནས་ཡང་ལ། ཆོས་ཅན། བུམ་སོགས་ཀྱི་འཇིག་པའི་རྒྱུ་མ་ཡིན་པར་ཐལ། དེ་བསྐྱེད་པའི་ནུས་
པ་མེད་པའི་ཕྱིར་དང༌། དེ་དངོས་པོར་མེད་པས་སོ། །
གཉིས་པ་ནི། འདི་ནི་ངོ་བོ་ཉིད་ཀྱིས་འགྱུར་ལ། གློག་སོགས་ཆོས་ཅན། རྟགས་ཆོས་རྒྱུ་
མེད་ཕྱིར་ན་འཇིག་པ་ནི་དང་གཅིག་གོ། གང་ལ་ནས་འགྱུར་བར་ཐལ། རི་ལ་སོགས་པ་ཆོས་

ཅན། རྟགས་ཆོས་སྔ་མ་བཞིན་ནོ། །
གསུམ་པ་ནི། དེས་ན་ནས་འབྲེལ་ངེསརྩ་བར་དེས་ཕྱིར་ལ། སྒྲུབ་རྟགས་ཆོས་ཅན། 
འབྲས་རང་གཉིས་སུ་ངེས་ཏེ། རང་གི་བསྒྲུབ་བྱའི་ཆོས་སྒྲུབ་ཆོས་ལ་དེ་བྱུང་ངམ་བདག་
གཅིག་གང་རུང་གི་སྒོ་ནས་འབྲེལ་བའི་རྟགས་གཉིས་སུ་ངེས་པའོ། །
གཉིས་པ་ལ་གསུམ། མི་སྣང་བ་མ་དམིགས་པ་བཤད། སྣང་རུང་མ་དམིགས་པ་བཤད། 
གཉིས་པོ་དེ་ལ་རྩོད་པ་སྤང་བའོ། །དང་པོ་ནི། འཇུག་པ་ནས་ཚད་མར་བཤད་ལ། ས་ཕྱོགས་
འདིར་ཆོས་ཅན། བསྐལ་དོན་ཤ་ཟ་ཐ་མལ་གྱི་ཚད་མས་མ་དམིགས་པ་ནི། ཁྱོད་ལ་ཐ་མལ་
གྱི་བློ་ངོར་དེ་ཡོད་ངེས་ཀྱི་ཐ་སྙད་དོན་མཐུན་འགོག་པའི་རྟགས་ཡང་དག་ཡིན་ཏེ། དེ་ཕྱོགས་
ཆོས་གང་ཞིག་ཆོས་དེ་ཚད་མས་མ་དམིག་ན་ཆོས་དེ་ཡོད་ངེས་ཀྱི་ཐ་སྙད་དོན་མཐུན་མི་འཇུག་
པས་ཁྱབ་པས་སོ། །རྟགས་གྲུབ་སྟེ། དེ་ཡི་ཤེས་བརྗོད་དོན་མཐུན་ཡིན་ན་དེ་དམིགས་པའི་བློ་
ཚད་མ་སྔོན་དུ་འགྲོ་བ་ཅན་ཡིན་པའི་ཕྱིར། མེད་པ་བསྒྲུབ་མི་ནུས་ཏེ། 
བསྟན་བཅོས་ནས་ཇི་ལྟར་མེད་ལ། ཆོས་ཅན། དེ་ཐ་མལ་པའི་མངོན་རྗེས་ལུང་གིས་
མ་དམིགས་ཙམ་གྱིས་དེ་མེད་པར་མི་འགྲུབ་སྟེ། དེ་ཡོད་ཀྱང་དེ་ཡི་བློ་ངོར་མངོན་རྗེས་ལུང་
གི་ཚད་མས་དམིགས་པས་མ་ཁྱབ་པས་སོ། །རྟགས་སྒྲུབ་པ་དེ་བསྟན་བཅོས་རྣམ་དག་ཆོས་
ཅན། བསྐལ་དོན་ཡོད་ན་བསྐལ་དོན་ཐམས་ཅད་རྟོགས་ལྡན་གྱི་འཇུག་ཡུལ་ཏུ་སྟོན་དགོས་
པ་མ་ཡིན་ཏེ། སྐྱེས་བུ་ལ་ཉེ་བར་འཁོ་བའི་དོན་བསྒྲུབ་པའི་ཐབས་སྟོན་བྱེད་དུ་འཇུག་པས་
སོ། །དེ་ལྟར་མིན་ན་ཆོས་ཅན། སྐབས་སུ་མ་བབ་ཅིང་མི་འཁོ་བ་སྟོན་པར་ཐལ། བསྐལ་
དོན་ཐམས་ཅད་རྟོགས་ལྡན་གྱི་འཇུག་ཡུལ་དུ་སྟོན་པས་སོ། །དབང་པོ་མངོན་སུམ་ཆོས་
ཅན། བསྐལ་དོན་ཁྱོད་ཀྱི་བཟུང་ཡུལ་མ་ཡིན་ཏེ། དེས་ཁྱོད་བསྐྱེད་པ་མིན་པས་སོ། །གཞི་
འདིར་ཆོས་ཅན། དེ་བསྒྲུབ་པའི་འབྲས་རྟགས་ཡང་དག་མེད་དེ། དེ་ཡི་འབྲས་བུ་དངོས་སུ་མ་

དམིགས་པས་སོ། །
ཡོད་མེད་ནས་མི་འགྱུར་ལ། ཐ་མལ་གྱི་ཚད་མས་བསྐལ་དོན་ཤ་ཟ་མ་དམིགས་པ་ཆོས་
ཅན། གཞི་འགར་བསྐལ་དོན་ཤ་ཟ་མེད་པར་བསྒྲུབ་པའི་རྟགས་ཡང་དག་ཏུ་མི་འགྱུར་བར་
ཐལ། གཞི་འགར་བསྐལ་དོན་ཤ་ཟ་ཡོད་མེད་གང་དུ་ཡང་ངེས་པར་བྱེད་མི་ནུས་པས་སོ། །
གཉིས་པ་ལ་གཉིས། འབྲེལ་ཟླ་མ་དམིགས་པ་རྟགས་སུ་སྦྱར། འགལ་ཟླ་དམིགས་པ་
སྦྱར་བའི་རྟགས་སོ། །དང་པོ་ནི། རྟགས་ཀྱི་ནས་འགྱུར་ལ། མ་དམིགས་པའི་རྟགས་དེ་ཉིད་
ཀྱིས་ཕུལ་བྱུང་ཡོད་པ་ཅན་དུ་ལས་ཏེ་སྣང་རུང་མ་དམིགས་པ་ནི་མེད་པ་དང་མེད་པའི་ཐ་སྙད་
ཅི་རིགས་ལ་ཚད་མ་དག་དུ་འགྱུར་རོ། །སྦྱོར་ངག་གཏན་ཚིགས་བྲག་ལ་ལྟོས་ནས་དང་གཅིག་
གོ། 
རང་བཞིན་ནས་བརྗོད་པ་ཡིན་ལ། ཐ་མལ་པས་མ་དམིགས་པས་མེད་པར་མི་འགྲུབ་
ཅེས་པའི་རིགས་པ་འདི་ཆོས་ཅན། སྣང་དུ་རུང་མི་རུང་གི་དོན་སྤྱིར་བཏང་ཁོ་ནའི་དབང་དུ་
བྱས་པ་མ་ཡིན་ཏེ། བསྐལ་དོན་གྱི་དབང་དུ་བྱས་ནས་བརྗོད་པ་ཡིན་པས་སོ། །རྒྱུ་མི་ཤེས་
ན་ནས་མི་དམིགས་པ་ཡང་ཡིན་ལ། དེ་ཕྱིར་རྒྱུ་དང་རང་བཞིན་བདག་སོགས་དང་གཅིག་གོ
། གལ་ཏེ་ནས་རྟོགས་པར་འགྱུར་ལ། མེ་མེད་ཆོས་ཅན། མཚན་མོའི་རྒྱ་མཚོ་དུ་མེད་སྒྲུབ་ཀྱི། 
རྒྱུ་མ་དམིགས་པའི་རྟགས་ཡང་དག་དུ་འགྱུར་ན། མཚན་མོའི་རྒྱ་མཚོ་མེ་མེད་པར་ཚད་མའི་
སྟོབས་ཀྱིས་ངེས་པ་ལ་ལྟོས་དགོས་ཏེ། དེ་ལྟར་མ་ངེས་ན་དེར་མི་འགྱུར་བས་སོ། །ཁྱབ་
བྱེད་མ་དམིགས་པ་ལའང་སྦྱར་རོ། །སྣང་རུང་ནས་རྟོགས་པར་འགྱུར་ལ། གཞི་འདིར་ཆོས་
ཅན། སྣང་རུང་གི་དོན་དེ་མ་དམིགས་ན་སྣང་རུང་གི་དེ་མེད་པར་གྲུབ་སྟེ། སྣང་རུང་བུམ་
སོགས་ཡོད་ན་སྣང་རུང་བུམ་སོགས་དམིགས་དགོས་པས་སོ། །
གཉིས་པ་ནི། འགལ་བའི་ནས་གནོད་བྱེད་ཕྱིར་ལ། ཚ་རེག་སྟོབས་ཆེན་རྒྱུན་ཆགས་

ཆོས་ཅན། གྲང་རེག་སྟོབས་ཆེན་རྒྱུན་ཆགས་དང་ལྷན་གཅིག་མི་གནས་ཏེ། རང་རང་གི་ཉེར་
ལེན་གྱིས་ཁྱེད་གཉིས་ལྷན་ཅིག་གནས་པར་བསྐྱེད་པར་འགལ་བའི་དངོས་པོ་ཡིན་པས་སོ། །
དེ་དང་འགལ་བ་ནས་ངེས་པར་འགྱུར་ལ། ཚ་རེག་སྟོབས་ཆེན་རྒྱུན་ཆགས་ཆོས་ཅན། 
དེས་ནོན་པའི་སར་གྲང་རེག་སྟོབས་ཆེན་རྒྱུན་ཆགས་སུ་མེད་པར་སྒྲུབ་པའི་རྟགས་ཡང་དག་
ཡིན་ཏེ་ཚུལ་གསུམ་གང་ཞིག དེ་དང་ལྷན་ཅིག་མི་གནས་པས་སོ། །
གསུམ་པ་ལ་གཉིས། གཉིས་ཀྱི་དབྱེ་བ་ལ་རྩོད་པ་སྤང༌། གཉིས་ཀྱི་དང་པོ་ལ་རྩོད་པ་
སྤང་བའོ། །དང་པོ་ལ་གསུམ། དོན་གསུམ་ངོས་བཟུང༌། སྒྲ་དོན་མེད་ན་སྐྱོན་སྤོང༌། ལུང་
འགལ་སྤང་བའོ། །
དང་པོ་ནི། མ་དམིགས་པས་ཡོད་པའི་ཐ་སྙད་འགོག་པའམ། མེད་པའི་ཐ་སྙད་བསྒྲུབ་ན། 
སློབ་དཔོན་གྱིས་གཙོ་བོ་ལ་སོགས་པ་ནི་ཡོད་པ་མ་ཡིན་ཏེ། མ་དམིགས་པའི་ཕྱིར། ཞེས་པ་
མ་དམིགས་པའི་རྟགས་མ་ཡིན་པར་ཐལ། གཙོ་བོ་མེད་པར་བསྒྲུབ་པའམ། ཡོད་པ་འགོག་
པ་མིན་པའི་ཕྱིར་ཏེ། གཙོ་བོ་མེད་ན་གཙོ་བོ་ཞེས་སྒྲ་སྦྱོར་བ་མི་འཐད་དོ་ཞེ་ན། ཐོག་མེད་ནས་
རྣམ་པ་གསུམ་ལ། སྒྲ་དོན་ཆོས་ཅན། རྣམ་པ་གསུམ་དུ་དབྱེར་རུང་སྟེ། སྐྱེས་སོགས་ཡོད་པའི་
སྒྲ་དོན་ཆོས་ཅན། ཤེས་བྱ་ཉིད་སོགས་གཉིས་ཀའི་སྒྲ་དོན་དུ་དབྱེར་ཡོད་པས་སོ། །སྒྲ་དོན་ཅི་
འདྲ་ཞེ་ན། ཐོག་མེད་ནས་ཡོངས་སུ་བསྒྲུབས་པ་སྟེ་བཞག་པ་ཞིག་གོ། 
དེ་དངོས་ནས་དེ་ལྟར་གཏན་ཚིགས་ལ། གཙོ་བོ་དངོས་པོ་ནི་ཉེར་ལེན་ཅན་དུ་སྣང་རུང་
མ་དམིགས་པའི་དངོས་པོ་ཆོས་ཅན། གཙོ་འཛིན་རྟོག་པའི་བཟུང་ན་གཙོ་བོ་དངོས་པོ་བའི་
ཉེར་ལེན་ཅན་དུ་མེད་པའི་ཐ་སྙད་བྱར་རུང་སྒྲུབ་པའི་རྟགས་ཡང་དག་ཡིན་ཏེ། ཚུལ་གསུམ་
ཡིན་པས་སོ། །
ཤེས་བྱ་ཆོས་ཅན། གཙོ་བོའི་སྒྲ་དོན་དེ་མེད་པ་མིན་ཏེ། གཙོ་བོ་ཞེས་སྒྲ་སྦྱོར་བ་ཡོད་པས་

སོ། །དོན་དམ་ནས་མི་འགྱུར་དང་ལ། སྒྲ་ཆོས་ཅན། ཁྱོད་རྟག་མི་རྟག་ཏུ་བརྗོད་པའི་སྒྲ་མི་
འཇུག་པར་ཐལ། རྟག་མི་རྟག་གཉིས་སུ་མེས་པས་སོ། །ཁྱབ་པ་ཁས་སོ། །འདས་དང་ནས་
མི་འགྱུར་ཕྱིར་ལ། འདས་མ་འོངས་ཆོས་ཅན། ད་ལྟ་བརྗོད་པ་འཇུག་པར་མི་འགྱུར་བར་
ཐལ། ད་ལྟ་རང་མཚན་དུ་མེད་པས་སོ། །ཤེས་བྱ་ཆོས་ཅན། རྫུན་ཚིག་མི་སྲིད་པར་ཐལ། 
རྗོད་བྱེད་ཡིན་ན་དངོས་ཡུལ་རང་མཚན་གྲུབ་དགོས་པས་སོ། །དེ་དག་ནས་འདོད་ལ། རྗོད་
བྱེད་སྒྲ་ཆོས་ཅན། རྟོག་པའི་སྣང་ཡུལ་གྱི་ཡུལ་ཅན་ཡིན་ཏེ། རྗོད་བྱེད་གང་ཞིག་རང་མཚན་
གྱི་དབང་གིས་འཇུག་ན་སྐྱོན་ཡོད་པས་སོ། །
གཉིས་པ་ནི། ཆོས་དེ་རང་མཚན་མེད་ན་དེ་ཡི་སྒྲ་དོན་ཡང་མེད་ཅེས་བསྙོན་ན་བསྒྲུབ་པ་
ལ་ནས། མི་འགྱུར་ལ། ཤེས་བྱ་ཆོས་ཅན། གཙོ་བོའི་སྒྲ་དོན་དང་རང་མཚན་དུ་མེད་པ་ཚོགས་
པ་དེ་རྟགས་ཡང་དག་གི་བསྒྲུབ་བྱར་མི་འགྱུར་བར་ཐལ། གཙོ་བོའི་སྒྲ་དོན་མེད་པས་ཕྱིར། 
དེར་ཐལ། གཙོ་བོ་རང་མཚན་མེད་པས་སོ། །རང་མཚན་དུ་མེད་པ་དེ་དེ་ཡི་བསྒྲུབ་བྱའོ་ཞེ་ན། 
ཡན་གར་ནས་གྲུབ་པ་ཡིན་ལ། རང་མཚན་དུ་མེད་པ་དེ་ཆོས་ཅན། དེ་མ་ཡིན་པར་ཐལ། དེ་
སྒྲུབ་ཀྱི་ཁྱབ་པ་ངེས་བྱེད་ཀྱི་བློས་གྲུབ་ཟིན་མ་བརྗེད་པས་སོ། །
སྒྲ་དོན་ནས་རག་ལས་ཕྱིར་ལ། བཙཽ་བསྲེག་ལ་སོགས་པའི་འབྲས་བུ་དོན་གཉེར་ཆོས་
ཅན། རང་མཚན་ཉིད་ལ་འཇུག་བྱ་ཡིན་ཏེ། འབྲས་བུ་དོན་གཉེར་ཡིན་པས་སོ། །ཁྱབ་སྟེ། 
ཐོབ་བྱའི་འབྲས་བུ་འབྱུང་བ་རང་མཚན་འདི་ལ་རག་ལས་པའི་ཕྱིར། དོན་བྱེད་ནས་ཅི་ཕན་
ལ། མེ་ཡི་སྒྲ་དོན་ཆོས་ཅན། བཙོ་བསྲེག་དོན་གཉེར་གྱི་འཇུག་ཡུལ་མ་ཡིན་ཏེ། མེ་ཡི་དོན་
བྱེད་མི་ནུས་པས་སོ། 
གསུམ་པ་ནི། ཀུན་བཏུས་སུ་བརྟགས་པའི་ཆོས་མ་དམིགས་ནས། མ་དམིགས་པ་དེ་
བརྟགས་པ་གཙོ་བོ་རང་མཚན་པ་དེ་ཡི་ཆོས་སུ་བཤད་པ་དང་འདིར་མ་དམིགས་པ་དེ་སྒྲ་

དོན་གྱི་ཆོས་སུ་བཤད་པ་འགལ་ལོ་ཞེ་ན། གསུམ་པ་ནི། རྟོག་པའི་ནས་གསུངས་པ་ཡིན་ལ། 
བཏགས་པའི་ཆོས་མ་དམིགས་པ་ཞེས་པའི་བཏགས་པ་དེ་ཆོས་ཅན། །གཙོ་བོ་རང་མཚན་
མིན་ཏེ། གཙོ་བོའི་སྒྲ་དོན་ཡིན་པས་སོ། །དེར་ཐལ། གཙོ་འཛིན་རྟོག་པའི་སྣང་ཡུལ་ཡིན་
པས་སོ། །གཙོ་བོ་དངོས་པོ་བའི་ཉེར་ལེན་ཅན་དུ་མ་དམིགས་པ་ཆོས་ཅན། གཙོ་བོ་རང་
མཚན་ཁོ་ན་ཆོས་ཅན་དུ་བྱས་པའི་ཆོས་མ་ཡིན་ཏེ། གཙོ་བོའི་སྒྲ་དོན་གྱི་ཆོས་སུ་ཕྱོགས་གླང་
གིས་གསུངས་པས་སོ། །
གཉིས་པ་ལ་གཉིས། ལུང་ཚིག་ཕྱི་རོལ་དོན་ལ་ཚད་མ་མིན། དེས་ན་ཡིན་པར་འདོད་པ་
ཤེས་རབ་འཆལ་པའོ། །དང་པོ་ལ་བཞི། ལུང་ཙམ་ཚད་མ་ཡིན་པ་དགག ཁྱད་པར་ཅན་ཚིག་
ཚད་མ་དགག མ་བྱས་རིག་བྱེད་ཚད་མ་དགག དེ་དག་ཀུན་གྱི་འཇུག་བསྡུད་བསྟན་པའོ། །
དང་པོ་ནི། སྒྲ་རྣམས་ནས་དོན་གྲུབ་མིན་ལ། བུམ་པ་ཞེས་པའི་སྒྲ་ཆོས་ཅན་གཞི་འགར་
བུམ་པ་བསྒྲུབ་པའི་རྟགས་ཡང་དག་མ་ཡིན་ཏེ། བུམ་པ་དང་རང་བཞིན་འབྲེལ་པ་མེད་པས་
སོ། །དེ་དག་ནས་སྟོན་པར་བྱེད་ལ། བུམ་པ་ཞེས་པའི་གནས་སྐབས་ལྔ་བྲལ་གྱི་ངག་ཆོས་
ཅན། རང་སྨྲ་བ་པོའི་སྐྱེས་བུ་ལ་རང་གི་དོན་བསྟན་འདོད་ཀྱི་བསམ་པ་བསྒྲུབ་པའི་རྟགས་
ཡང་དག་ཡིན་ཏེ། ཚུལ་གསུམ་པས་སོ། །སྒྲ་ཕྱི་རོལ་ལ་ཚད་མ་མ་ཡིན་ན། ཡིད་ཆེས་ནས་
རྗེས་སུ་དཔག་པ་ཉིད་ཅེས་ལུང་རྗེས་དཔག་ཏུ་གསུངས་པ་ཇི་ལྟར་ཞེ་ན། དེ་ཡི་དོན་ནི་ཤིན་
ལྐོག་སྟོན་པའི་བཅོམ་ལྡན་འདས་ཀྱི་བཀའ་ཆོས་ཅན། རང་གི་དོན་ལ་སྐྱེས་བུ་མི་སླུ་སྟེ། ཉེས་
པ་མཐའ་དག་ཟད་པའི་ཚིག་ཡིན་པས་སོ། །ཆོས་ཅན་རྗེས་དཔག་ཏུ་གདགས་སུ་རུང་སྟེ། 
རང་འབྲས་ཡིད་ཆེས་རྗེས་དཔག་འབྱུང་བས་སོ། །
འབྲེལ་པ་དང་ནས་བྱས་ཡིན་གྱི་ལ། སངས་རྒྱས་ཀྱི་གསུང་རབ་ཆོས་ཅན། རྟོག་ལྡན་གྱི་
འཇུག་བྱའི་ལུང་ཡིན་ཏེ། བླང་དོར་ཇི་ལྟ་བར་འབྲེལ་པ་དང་དོན་བསྒྲུབ་པ་དང་རྗེས་སུ་མཐུན་

པའི་ཐབས་སྟོན་པ་དང་སྐྱེས་བུའི་དོན་ནི་བརྗོད་པའི་ངག་སྟེ། ལུང་ཁྱད་པར་གསུམ་ལྡན་
ཡིན་པས་སོ། །དེ་ལས་ནས་མིན་ལ། སེའུ་བཅུ་པའི་ངག་ཆོས་ཅན། ཁྱོད་རྟོགས་ལྡན་འཇུག་
བྱའི་བསྟན་བཅོས་རྣམ་དག་མ་ཡིན་ཏེ། བླང་དོར་ཕྱིན་ཅི་མ་ལོག་པར་སྟོན་པའི་ངག་འབྲེལ་
ཆགས་མིན་པས་སོ། །ཞེས་སོགས་དགོད་དོ། །མཐོང་དང་ནས་མི་བསླུའོ་ལ། ཆོས་ཅན། 
བསྟན་བྱ་ལ་སྐྱེས་བུ་མི་བསླུ་སྟེ། མངོན་སུམ་དང་དངོས་པོ་སྟོབས་ཞུགས་དང་ལུང་ལ་བརྟེན་
པའི་རྗེས་དཔག་རྣམ་པ་གཉིས་ཀྱིས་ཀྱང་གནོད་པ་མེད་པ་སྟེ། དཔྱད་པ་གསུམ་གྱིས་དག་
པའི་ལུང་ཡིན་པས་སོ། །ཡིད་ཆེས་ནས་གསུམ་ལ། ཤིན་ལྐོག་སྟོན་པའི་བཅོས་ལྡན་འདས་
ཀྱི་བཀའ་ཆོས་ཅན། བསྟན་བྱ་ཤིན་ལྐོག་ལ་སྐྱེས་བུ་མི་བསླུ་བ་སྟེ། དེ་སྟོན་པའི་ཉེས་ཟད་ཀྱི་
ཚིག་ཡིན་པས་སོ། །ཤིན་ལྐོག་སྟོན་པའི་བཅོམ་ལྡན་འདས་ཀྱི་བཀའ་ལས་ཤིན་ལྐོག་ངེས་
པའི་རྣམ་རྟོག་ཆོས་ཅན། ཤིན་ལྐོག་ལ་རྗེས་དཔག་ཡིན་ཏེ། ཚུར་མཐོང་གི་དངོས་པོ་སྟོབས་
ཞུགས་ཀྱི་ཡུལ་ལས་འདས་པའི་རང་ཡུལ་འཇལ་བའི་རྣམ་རྟོག་ཡིན་པས་སོ། །ཞེས་སློབ་
དཔོན་གྱིས་གསུངས་སོ། །བླང་དང་ནས་རྗེས་སུ་དཔག་པ་ལ། སངས་རྒྱས་ཀྱི་གསུང་རབ་
ཆོས་ཅན། ཤིན་ལྐོག་ལས་མི་བསླུ་སྟེ། གཙོ་བོའི་དོན། བདེན་བཞི་ལ་གྲོལ་བ་དོན་གཉེར་མི་
བསླུ་བའི་ལུང་ཡིན་པའི་ཕྱིར་ཏེ། བདེན་བཞི་བླང་དོར་ཐབས་དང་བཅས་པ་ཁྱོད་ཀྱིས་བསྟན་
པ་ལྟར་ཡིན་ལུགས་བཞིན་འཇུག་པའི་ཚད་མས་གཏན་ལ་ཕེབས་པའི་ལུང་ཡིན་པས་སོ། །
གཉིས་པ་ལ་རྩོད་ལན་གཉིས་ལས། དང་པོ་ནི། སྐྱེས་བུ་ནས་གཞན་གྱི་སེམས་ལ། རི་
ཁྲོད་རྗེ་པ་སོགས་ན་རེ། ཉེས་པ་ཀུན་ཟད་ཡོན་ཏན་ཀུན་ལྡན་གྱི་སྐྱེས་བུ་ཕུལ་དུ་བྱུང་བས་
བྱས་པའི་ཚིག་ཇི་བཞིན་དོན་ཅན་ནོ་ཞེ་ན། 
གཉིས་པ་ལ་གཉིས། ཉེས་མེད་རྟོགས་པར་དཀའ། ཉེས་ཟད་སྲིད་པར་བསྒྲུབ་པའོ། 
། དང་པོ་ནི། གལ་ཏེ་ནས་འདོད་ལ། ལུང་ལ་འཇུག་པའི་ཚུར་མཐོང་ཆོས་ཅན། ལུང་བྱེད་པ་

པོ་ཉེས་པ་ཀུན་ཟད་ཡོན་ཏན་ཀུན་ལྡན་དུ་ཁྱོད་ཀྱི་དངོས་པོ་སྟོབས་ཞུགས་ཀྱི་ཚད་མས་ཤེས་
པར་བྱས་ནས་ཁྱོད་ལུང་ལ་འཇུག་དགོས་པ་མ་ཡིན་ཏེ། ཡིན་ན་ཚུར་མཐོང་སུ་ཡང་ལུང་ལ་
མི་འཇུག་པའི་སྐྱོན་ཡོད་པས་སོ། །ཇི་ལྟར་ན་ཆོས་ཅན། ལུང་ལ་འཇུག་པ་མིན་པར་ཐལ། དེ་
དེ་ལྟར་ཁྱོད་ཀྱི་དངོས་པོ་སྟོབས་ཞུགས་ཀྱི་ཚད་མས་ཤེས་པར་མི་ནུས་པས་སོ། །རྟགས་སྒྲུབ་
པ་ནི་འདི་ནི་འདི་ལྟའམ་ནས་གཞན་གྱིས་ཤེས་ལ། ཆོས་ཅན་ལུང་བྱེད་པ་པོ་སྐྱོན་ལྡན་ནམ། 
སྐྱོན་ལྡན་མིན་ཞེས་ཁྱོད་ཀྱི་དངོས་པོ་སྟོབས་ཞུགས་ཀྱི་ཚད་མས་རྟོགས་དཀའ་བར་ཐལ། དེ་
ལྟར་རྟོགས་པའི་ཁྱོད་ཀྱི་དངོས་པོ་སྟོབས་ཞུགས་ཀྱི་ཚད་མ་མེད་པའི་ཕྱིར། 
གཉིས་པ་ནི། འགྲིབ་དང་ནས་བཅས་ཉིད་ཕྱིར་ལ། ཆགས་སོགས་ཆོས་ཅན། གནོད་
བྱེད་དང་བཅས་པ་ཡིན་ཏེ། རང་གི་གཉེན་པོ་མངོན་དུ་གྱུར་ཅིང༌། འཕེལ་བའི་རྒྱུད་ལ་ཁྱོད་
འགྲིབ་ཅིང་དེ་འགྲིབ་པའི་རྒྱུད་ལ་ཁྱོད་འཕེལ་བར་འགྱུར་བས་སོ། །དེ་གོམས་ནས་ཟད་པར་
འགྱུར་ལ། ཉོན་མོངས་ཆོས་ཅན། རང་གི་གཉེན་པོའི་ངང་དུ་གྱུར་པའི་རྒྱུད་ལ་ལར་ཟད་པར་
འགྱུར་ཏེ། གནོད་བྱེད་དང་བཅས་པའི་སེམས་ཀྱིས་སྐྱོན་ཡིན་པས་སོ། །ཁྱབ་སྟེ། གཉེན་པོ་དེ་
བསྒོམས་པས་སེམས་རྒྱུད་ཉེས་མེད་དེ་ཡི་བདག་ཉིད་དུ་འགྱུར་བས་སོ། །སྐྱེས་བུ་ཉེས་མེད་
དེ་ཉེས་པའི་གཉེན་པོའི་ངང་དུ་གྱུར་པའི་སེམས་ལ་ཉེས་པ་འབྱུང་བས་སོ་ཞེ་ན། འཚེ་བ་མེད་
ནས་འཛིན་ཕྱིར་རོ་ལ། གནས་གྱུར་གྱི་ཡེ་ཤེས་མཐར་ཕྱིན་ཆོས་ཅན། རང་རྒྱུད་ལྡན་གྱི་རྒྱུད་
ཀྱི་ཆགས་སོགས་ཀྱི་ཁྱོད་ལྡོག་པ་ལ་འབད་དུ་ཟིན་ཀྱང་དེས་ཁྱོད་མི་བཟློགས་ཏེ་རང་རྒྱུད་
ལྡན་གྱི་ཁྱོད་ཀྱི་སྐྱོན་དང་ཉེས་པའི་ཡོན་ཏན་མཐོང་བ་མེད་པས་སོ། །ཟུར་སྔ་མ་དེར་ཐལ། 
སྐྱོན་ཐམས་ཅད་མེད་པ་དང་བདེན་པའི་གནས་ལུགས་ཁྱོད་ཀྱི་ཡུལ་དུ་ཡོད་ཅིང་སེམས་ཀྱི་
རང་བཞིན་ཡིན་པས་སོ། །ཁྱབ་སྟེ། ཆགས་སོགས་རྣམས་དེ་གསུམ་ལས་ཕྱིན་ཅི་ལོག་ཡིན་
པས་སོ། །ཁྱབ་སྟེ། ཆོས་ཅན་ཀྱང་ཞེས་པས་ཉེས་པ་ཆགས་སོགས་ཀྱིས་ཁྱོད་ལྡོག་པའི་འབད་

པ་མེད་དེ། རང་རྒྱུད་ལྡན་གྱི་བློ་ནི། གཉེན་པོ་བདག་མེད་རྟོགས་པ་མཐར་ཐུག་དེ་ཡི་ཕྱོགས་
འཛིན་ཅིང་འབད་ཀྱི། ཉེས་པ་བསྐྱེད་པའི་རྩོལ་བ་མེད་པས་སོ། །
ཉེས་པའི་རྒྱུ་གང་ཞེ་ན། ཉེས་པ་ཆགས་སོགས་ཐམས་ཅད་ཆོས་ཅན། རང་རྒྱུ་འཇིག་ལྟ་
ལས་སྐྱེས་ཏེ་དེས་ཕན་ནས་སོ། །འོ་ན་ཉོན་མོངས་ཀུན་མ་རིག་པའི་འབྲས་བུར་གསུངས་པ་
དང་འགལ་ལོ་ཞེ་ན། ཤེས་བྱ་ཆོས་ཅན། ཆགས་སོགས་འཇིག་ལྟ་ལས་སྐྱེས་པ་དང༌། མ་རིག་
པའི་འབྲས་བུ་གསུངས་པ་མི་འགལ་ཏེ། འཇིག་ལྟ་དེ་ཉིད་མ་རིག་པ་ཡིན་པས་སོ། །དེ་དེར་
ཐལ། བདག་ཏུ་རྨོངས་པའི་བློ་ཡིན་པས་སོ། །དེར་དེ་ལ་ཆགས་ནས་གསུངས་ལ། བདག་དང་
བདག་གིར་ཆགས་པ་ཆོས་ཅན། འཇིག་ལྟ་ལས་སྐྱེས་ཏེ། དེས་ཕན་པས་སོ། །ཞེ་སྡང་སོགས་
ཆོས་ཅན། བདག་དང་བདག་གིར་ཆགས་པ་ལས་སྐྱེས་ཏེ། དེས་ཕན་པས་སོ། །སྐྱེས་བུ་ཆོས་
ཅན། ཉོན་མོངས་ཅན་གྱི་གཏི་མུག་ཉེས་པ་ཆགས་སོགས་ཀྱི་རྒྱུར་གསུངས་པ་རིགས་ཏེ། 
འཇིག་ལྟ་ཡང་མ་རིག་པ་ཡིན་པས་སོ། །ཆོས་ཅན་མདོ་གཞན་ས་བཅུ་པ་སོགས་ལས་འཇིག་
ལྟ་ཆགས་སོགས་ཀྱི་རྒྱུར་བཤད་པ་འཐད་དེ། དེ་སྤངས་པ་ན་ཆགས་སོགས་ཀུན་སྤོང་བའི་སྒོ་
ནས་དེ་བདག་མེད་རྟོགས་པའི་འཛིན་སྟངས་འགལ་ཟླ་དངོས་ཡིན་པས་སོ། །
གསུམ་པ་ལ་གཉིས། མ་ཁྱབ་པས་ཕྱོགས་གཅིག་བདེན་པས་རིག་བྱེད་ཚད་མར་འདོད་
པ་དགག་པའོ། །དང་པོ་ལ་གཉིས་ལས། འདོད་པ་བརྗོད་པ་ནི། ཤེས་བྱ་ཆོས་ཅན། སྐྱེས་
བུ་མ་བྱས་པའི་ཚིག་ཡིན་ན། བདེན་དོན་ཅན་ཡིན་པས་ཁྱབ་སྟེ། དེ་ཡིན་ན་ལོག་པར་འགྱུར་
བའི་རྒྱུ་མེད་པས་སོ། །དེར་ཐལ། ཚིག་རྣམས་ལོག་པ་སྟོན་པའི་རྒྱུ་ཉེས་རྣམས་སྐྱེས་བུས་
བརྟེན་པའི་ཕྱིར་ཞེས་དཔྱོད་པ་པ་བརྗོད་པར་བྱེད་དོ། །
གཉིས་པ་སུན་འབྱིན་བཤད་པ་ལ་གཉིས། མགོ་མཚུངས་ཀྱིས་དགག རིགས་པ་གཞན་
བསྟན་པའོ། །དང་པོ་ནི། ཤེས་བྱ་ཆོས་ཅན། སྐྱེས་བུས་མ་བྱས་པའི་ཚིག་ཡིན་ན་ལོག་དོན་

ཅན་ཡིན་པས་ཁྱབ་པར་ཐལ། དེ་ཡིན་ན་བདེན་པ་སྟོན་པའི་རྒྱུ་མེད་པའི་ཕྱིར། དེར་ཐལ། 
བདེན་ཚིག་རྣམས་བདེན་པ་སྟོན་པའི་རྒྱུ་ཡོན་ཏན་རྣམས་སྐྱེས་བུ་ལ་བརྟེན་པའི་ཕྱིར། ཁྱབ་པ་
ཁས་སོ། །
གཉིས་པ་ལ་དྲུག སྒྲ་དོན་འབྲེལ་པ་དགག སྒྲ་མ་བྱས་པ་དགག སྒྲ་མི་རྟག་པ་བསྒྲུབ། མ་
བྱས་པའི་རྟགས་འཁྲུལ། སྔར་མ་བྱས་པ་དགག ། རིག་བྱེད་དོན་ངེས་དགག་པའོ། །
དང་པོ་ལ་གསུམ། ཁས་བླངས་དང་པོ་རིགས་པས་དགག བྱས་མ་བྱས་ཁས་བླངས་ཀྱིས་
དགག རིགས་པ་སྣ་ཚོགས་ཀྱིས་དགག་པའོ། །དང་པོ་ནི། དོན་ཤེས་ནས་ཉིད་དུ་སྲིད་ལ། 
རང་ཉིད་ཀྱི་ཚིག་ཆོས་ཅན། སྐྱེས་བུས་མ་བྱས་ཀྱང་དོན་ལོག་པ་སྟོན་སྲིད་པར་ཐལ། བརྡ་
ལས་དོན་རྟོགས་བྱེད་ཀྱི་ཚིག་ཡིན་པས་སོ། །ཁྱབ་པ་ཁས་ཏེ། ཤེས་བྱ་ཆོས་ཅན། དེ་ལ་དེས་
ཁྱབ་པར་ཐལ། ངག་གི་བརྡ་ནི་རྗོད་བྱེད་སྒྲས་དོན་གོ་བར་བྱེད་པའི་རྒྱུ་མཚན་ཡིན་ལ། བརྡ་
དེ་ནི་སྐྱེས་བུ་ལ་བརྟེན་པས་སོ། ཁྱབ་པ་ཁས་སོ། །སྒྲ་དོན་གྱི་འབྲེལ་པ་སྐྱེ་བུ་བྱས་པ་མིན་
གྱི་ངོ་བོ་ཉིད་ཀྱིས་གྲུབ་པ་ཡིན་པས་སོ། །རྟགས་མ་གྲུབ་ཅེ་ན། རིག་སྒྲ་ཆོས་ཅན། དོན་གང་
ལ་བརྡ་སྦྱོར་རིགས་པ་མེད་པར་ཡང་ཁྱོད་ལས་རང་གི་དོན་རྟོགས་པར་ཐལ། རང་གི་བརྗོད་
བྱ་དང་ངོ་བོ་ཉིད་གྱིས་འབྲེལ་སྟོབས་ཀྱིས་དོན་སྟོན་པས་སོ། །སྒྲ་དོན་ངོ་བོ་ཉིད་འབྲེལ་དེ་
ནི་བརྡ་ལས་གསལ་བ་ཡིན་པས་ཁྱབ་པ་མེད་ཅེ་ན། ཆོས་ཅན་བརྗོད་བྱ་ལ་ངོ་བོ་ཉིད་ཀྱིས་
འབྲེལ་སྟོབས་ཁོ་ན་རང་གི་བརྗོད་བྱ་གོ་བར་བྱེད་པའི་རྒྱུ་མཚན་དུ་རྟགས་པ་དོན་མེད་པར་
ཐལ། ཁྱོད་ལས་རང་གི་དོན་གོ་བར་བརྡ་ལ་ལྟོས་པས་སོ། །རྟགས་བསལ་ལོ། །ཚིག་རྣམས་
ཆོས་ཅན། བརྡ་ཡི་དབང་གིས་དོན་གཞན་དོན་གཞན་དང་གཞན་རྟོག་པར་བྱེད་པར་མི་
འགྱུར་བར་ཐལ། དོན་རེ་རེ་ཁོ་ན་ལ་རྗོད་བྱེད་དུ་ངེས་པས་སོ། །བརྡ་དབང་གིས་དོན་དུ་མར་
དང་བརྗོད་པར་བྱ་བྱེད་དུ་མངོན་པར་འབྲེལ་ན་དེ་ཡི་ཕྱིར། འགལ་བ་གསལ་བར་བྱེད་པ་

ཡིན་པར་ཐལ། ཤེས་བྱ་ཆོས་ཅན། ཨག་ནི་སོགས་ཀྱི་སྒྲ་ཡང་ཁྱི་ཤ་ཟ་བ་སོགས་ཀྱིའང་རྗོད་
བྱེད་དུ་རུང་བར་ཐལ་ལོ། །སྐྱེས་བུ་ནས། དོན་མེད་འགྱུར་ལ། རིག་སྒྲ་ཆོས་ཅན། དོན་བདེན་
པ་ཁོ་ནའི་རྗོད་བྱེད་དུ་བསྒྲུབ་པའི་ཆེད་ཁོ་ནར་ཁྱོད་སྐྱེས་བུས་མ་བྱས་པར་བརྟགས་པ་དོན་
མེད་པར་ཐལ། སྐྱེས་བུའི་འདོད་པ་བཞིན་དུ་དོན་འགལ་ལ་བརྡ་ངེས་པར་བྱས་པའི་ཚིག་
ཡིན་པས་སོ། །
གཉིས་པ་ནི། ཐ་དད་ནས་བརྗོད་ལ། རིག་སྒྲ་དང༌། དོན་བུམ་སོགས་ཆོས་ཅན། ཁྱེད་
རྣམས་ཀྱི་རང་བཞིན་འབྲེལ་པ་སྒྲུབ་པའི་ཕྱིར་དུ་རྒྱུ་མཚན་ཡང་དག་བརྗོད་དགོས་པར་ཐལ། 
དེ་དེར་ཡོད་པས་སོ། །འདོད་ན། ཆོས་ཅན། ཁྱེད་གཉིས་ཀྱི་རང་བཞིན་འབྲེལ་པ་མེད་པར་
ཐལ། ཁྱེད་གཉིས་རྫས་ཐ་དད་དེ་བྱུང་གི་འབྲེལ་པ་མེད་པས་སོ། །ཕྱི་མ་མ་གྲུབ་ན། རིག་སྨྲ་
རྟག་པ་བུད། སྐྱེས་བུས་ལེགས་ནས་འགྱུར་ལ། རིག་སྒྲ་ཆོས་ཅན། བརྗོད་བྱའི་དོན་མེད་པར་
ཐལ། སྐྱེ་བུས་མ་བྱས་པས་སོ། ། ལེགས་བྱས་ནས་འདྲར་འགྱུར་ལ། ཆོས་ཅན། འཁྲུལ་བར་
ཐལ། སྐྱེས་བུ་བྱས་པས་སོ། །ཁྱབ་པ་ཁས། 
གསུམ་པ་ལ་གཉིས། རྟག་པར་གྲུབ་པ་དགག དངོས་པོ་གྲུབ་པ་དགག་པའོ། །དང་པོ་
ལ་གཉིས། འགོག་བྱེད་དངོས་དང༌། གཞན་ལན་དགག་པའོ། །
དང་པོ་ནི། སྒྲ་དོན་གྱི་འབྲེལ་པ་རྟག་གམ་མི་རྟག མི་རྟག་ན་འཁྲུལ་བར་ཐལ་ལོ། 
། གསུམ་ཁས་སོ། །རྟག་ན་འབྲེལ་པ་ཅན་ནས་ཡོད་མིན་ལ། མེ་ཞེས་པའི་སྒྲ་ཆོས་ཅན། ཁྱོད་
དང་མེ་ཡི་འབྲེལ་པ་དེ་རྟག་པ་མིན་པར་ཐལ། མེ་དེ་མི་རྟག་པས་སོ། །དེ་ཕྱིར་ནས་ལེགས་
པར་བྱས་ལ། དོན་བུམ་པ་དང་དེ་བརྗོད་པའི་སྒྲ་ཆོས་ཅན། ཁྱེད་གཉིས་ཀྱི་འབྲེལ་པ་དེ་སྐྱེས་
བུས་བློ་ཡིས་བཞག་པ་ཙམ་ཡིན་པར་ཐལ། ཁྱེད་གཉིས་མ་འབྲེལ་ཀྱང་རྟོག་ངོར་འབྲེལ་
བར་སྣང་བ་ཙམ་ཡིན་པས་སོ། །གལ་ཏེ་དོན་ཕྱི་མ་དེ་ལྷག་གི་ངོ་བོ་ཉིད་གྱིས་འབྲེལ་པ་སྐྱེས་

པས་སྐྱོན་མེད་ཅེ་ན། སྒྲ་རྣམས་ནས་མི་རིགས་སོ་ལ། རིག་སྒྲ་ཆོས་ཅན། སྔར་དོན་ཕྱི་མ་དང་
འབྲེལ་མེད་ཡིན་པ་ལ་ཕྱིས་དེ་དང་འབྲེལ་པར་གྱུར་པར་མི་རིགས་པར་ཐལ། རྟག་པས་སོ། །
ངེད་ལ་བུམ་སྒྲ་ཆོས་ཅན། སྔར་གྱི་རྫ་བུམ་ཞིག་པས་ཁྱོད་དང་བུམ་པའི་འབྲེལ་པ་རང་
མཚན་ཞིག་པའི་རྒྱུ་མཚན་གྱིས་ཕྱིས་ཀྱི་གསེར་བུམ་མི་བརྗོད་པའི་ཉེས་པ་མེད་དེ། ཁྱོད་བུམ་
པའི་འབྲེལ་པ་འདི་རྟོག་པས་རྣམ་པར་བཏག་པ་ཙམ་དུ་ཟད་པས་སོ། །
གཉིས་པ་ནི། གལ་ཏེ་རྟེན་ཏེ་དོན་ནི་འཇིག་པ་ན་ཡང་འབྲེལ་པ་འཇིག་པ་མིན་ཏེ། རྟག་
པའི་ཕྱིར་རིགས་དང་འདྲའོ། །དེས་ན་འབྲེལ་པ་ཅན་རྣམས་ཞེས་སོགས་མ་ཁྱབ་པོ་ཞེ་ན། 
དཔེ་དོན་གཉིས་ཀ་མི་འཐད་དེ། རྟག་ན་ནས་འདོད་པ་ཡིན་ལ། སྤྱི་དང་སྒྲ་དོན་འབྲེལ་པ་
ཆོས་ཅན། གསལ་བ་དང་སྒྲ་དོན་དེ་ཁྱོད་ཀྱི་དོན་གཞན་རྟེན་དུ་མི་འཐད་པར་ཐལ། ཁྱོད་དེ་ཡི་
ནུས་པ་འཇུག་པ་མེད་པའི་ཕྱིར་ཏེ་ཁྱོད་རྟག་པས་སོ། །སོ་སོར་དགོད། ཤེས་པ་ནས་གསལ་
བར་འདོད་ལ། རང་གསལ་བྱེད་སྒྲོན་འོད་ཀྱི་གསལ་བྱ་བུམ་གཟུགས་ཆོས་ཅན། སྒྲོན་འོད་
ལས་རང་འཛིན་མིག་ཤེས་ཀྱི་ཡུལ་དུ་གསལ་བར་སྐྱེ་བའི་སྒོ་ནས་དེས་གསལ་བ་ཡིན་ཏེ། 
རང་འཛིན་མིག་ཤེས་ཀྱི་རྐྱེན་གཞན་ཚོགས་པ་ན་ཁྱོད་དེས་གསལ་བར་བྱས་སྟོབས་ཀྱིས་རང་
འཛིན་མིག་ཤེས་བསྐྱེད་པར་རུང་བས་སོ། །འགྱུར་བ་མེད་ནས་གསལ་འདོད་པ་ལ། རིགས་
འབྲེལ་ཆོས་ཅན། གསལ་བ་དང་སྒྲོན་འོད་ཀྱི་ཁྱད་པར་བྱར་མེད་པར་ཐལ། འགྱུར་བ་མེད་
པས་སོ། །འདོད་ན་དེས་ཕན་པར་མ་བྱས་པར་ཐལ་ལོ། ། འདོད་ན། དེ་ཁྱོད་ཀྱི་དོན་གཞན་
གསལ་བྱེད་མིན་པར་ཐལ་ལོ། །སོ་སོར་དགོད་དོ། །
གཉིས་པ་ལ་གཉིས། གཅིག་དང་ཐ་དད་རྟགས་ལ་དགག། འབྲེལ་པར་གྲུབ་པ་རྟགས་
ལ་དགག་པའོ། །དང་པོ་ནི། འབྲེལ་པ་དངོས་ཉིད་འགྱུར་མོད། དེ་སྒྲ་དོན་དང་རང་མཚན་
གཅིག་གམ་ཐ་དད། ཐ་དད་ན། ཐ་དད་ནས་འགྱུར་ལ། སྒྲ་དོན་གྱི་འགྲེལ་པ་ཆོས་ཅན། བློ་

མ་འཁྲུལ་བས་སྒྲ་དོན་གཉིས་ལས་རྫས་ཐ་དད་དུ་དམིགས་པར་ཐལ། དེ་གཉིས་དང་རྫས་
ཐ་དད་པའི་རང་མཚན་གསུམ་པར་ཡོད་པས་སོ། གཅིག་ཡིན་ན། ཆོས་ཅན། སྒྲ་དོན་དེ་ཉིད་
དུ་ཐལ། དེ་ལས་ཐ་དད་མིན་པའི་རང་མཚན་དུ་ཡོད་པས་སོ། །དེ་དེ་གཉིས་དང་གཅིག་དང་
ཐ་དད་གང་ཡང་མིན་ནོ་ཞེ་ན། ཆོས་ཅན། སྒྲ་དོན་གཉིས་ཀྱི་ཆོས་སུ་གྱུར་པའི་རང་མཚན་དུ་
མེད་པར་ཐལ་ལོ། ཁྱབ་སྟེ། གཅིག་དང་ཐ་དད་འདི་ལས་གཞན་པའི་དངོས་པོ་ཡོད་པ་མ་
ཡིན་པས་སོ། །དངོས་པོ་ནས་བྱས་པ་ཡིན་ལ། བུམ་པ་དང་དེ་བརྗོད་པའི་སྒྲ་ཆོས་ཅན། ཁྱེད་
གཉིས་ཀྱི་འབྲེལ་པ་དེ་རྟོག་པས་བརྟགས་པ་ཙམ་ཡིན་གྱི་རང་མཚན་དུ་མེད་དེ། ཁྱེད་གཉིས་
ངོ་བོ་ཐ་དད་པས་སོ། །ཡོད་རྫས་ནས་ཇི་ལྟར་འགྱུར་ལ། དེ་གཉིས་དེ་ལས་རྫས་གཞན་ནོ་ཞེ་
ན། སྒྲ་དོན་གྱི་འབྲེལ་པ་ཆོས་ཅན། སྒྲ་དོན་གྱི་འབྲེལ་པར་མི་འགྱུར་བར་ཐལ། སྒྲ་དོན་ལས་
ལོགས་སུ་གྲུབ་ཟིན་ནས་ཡོད་པས་སོ། །ཆོས་ཅན་དེ་གཉིས་འདྲེས་པར་ཡང་མི་འགྱུར་ལ། དེ་
ལས་རང་མཚན་ཐ་དད་པ་གསུམ་པ་ཉིད་ཡིན་པས་སོ། །
གཉིས་པ་ནི། རིག་བྱེད་ཡི་གེ་བརྗོད་བྱ་དང་འབྲེལ་པ་རང་མཚན་ཡོད་དམ། ཚིག་དང་
ཡོད། དང་པོ་ལྟར་ན། རིག་བྱེད་ཡི་གེ་ཆོས་ཅན། རང་གི་བརྗོད་བྱ་དང་འབྲེལ་པ་རང་མཚན་
མ་གྲུབ་པར་ཐལ། རང་གི་བརྗོད་བྱའི་དོན་མེད་པས་སོ། །གཉིས་པ་ལྟར་ན། ཚིག་སོགས་
ནས་འཇུག་པར་འགྱུར་ལ། རང་ཉིད་ཀྱི་ཚིག་རང་གི་བརྗོད་བྱ་དང་འབྲེལ་པ་རང་མཚན་མེད་
པར་ཐལ། རང་མཚན་དུ་མེད་པའི་ཕྱིར་ཏེ། ཡི་གེའི་བཀོད་པ་ལ་ངག་ཚིག་ཏུ་ཀུན་ཏུ་བཏག་
པའི་ཀུན་བརྟགས་ཡིན་པས་སོ། །
གཉིས་པ་ལ་གཉིས། སྒྲུབ་བྱེད་དགག བསྒྲུབ་བྱ་དགག་པའོ། །དང་པོ་ལ་གཉིས། བྱེད་
པ་པོ་མི་དྲན་པའི་རྟགས་དགག འདོན་པ་པོ་ཡིན་པའི་རྟགས་དགག་པའོ། །
དང་པོ་ནི། དཔྱོད་པ་བ་ན་རེ། རིག་བྱེད་ཆོས་ཅན། སྐྱེས་བུས་མ་བྱས་ཏེ། བྱེད་པ་པོ་མི་

དྲན་པའི་ཕྱིར་ཟེར་རོ། །འདི་ལའང་ནས་ཁྱབ་ལ། རྟགས་དེ་ཆོས་ཅན། དེ་སྒྲུབ་ཀྱི་རྟགས་ཡང་
དག་མ་ཡིན་པར་ཐལ། དེ་སྒྲུབ་ཀྱི་མ་གྲུབ་པའམ། མ་ངེས་པ་གང་རུང་ལས་མི་འདའ་བས་སོ། 
། གང་གིས་ཀྱང་མི་དྲན་ཅེ་ན། མ་གྲུབ་སྟེ། སངས་རྒྱས་པས། བརྒྱད་དང་མིའུ་ཐུང་ལ་སོགས་
པར་བྱས་པར་དྲན། བྱེ་བྲག་པས་ཚངས་པས་བྱས་པར་དྲན་པས་སོ། །འགའ་ཞིག་གིས་མི་
དྲན་ན་ཁྲོན་པ་སྙིང་པས་མ་ངེས་སོ། །
གཉིས་པ་ལ་གཉིས། འདོད་པ་བརྗོད་པ་ནི། ཇི་ལྟར་ནས་འགའ་ཞིག་སྨྲ་ལ། རིག་བྱེད་
བྱེད་པ་པོར་འདོད་པའི་བརྒྱད་པ་སོགས་ཆོས་ཅན། ཁྱོད་ལའང་རིག་བྱེད་འདོད་པ་གཞན་
སྔོན་དུ་སོང་སྟེ། རིག་བྱེད་འདོན་པར་བྱེད་པའི་ཕྱིར། ད་ལྟ་རིག་བྱེད་དེ་འདོན་པའི་སྐྱེས་བུ་
འདི་བཞིན། དེས་ན་ཐོག་མ་མེད་པས་རང་ཉིད་སྐྱེས་བུས་མ་བྱས་སོ་ཞེ་ན། དེ་དགག་པ་ནི། 
སྤེལ་བ་ནས་རྗེས་མི་དཔོག་ལ། སྐྱེས་བུ་སྤེལ་བའི་གཞོན་ནུ་འབྱུང་བ་ཅན་གྱི་གཞུང་ཆོས་
ཅན། སྐྱེས་བུས་མ་བྱས་པར་ཐལ། སློབ་དཔོན་སྔ་མའི་མན་ངག་མེད་པར་ཁྱོད་འདོན་མི་ནུས་
པས་སོ། །ཁྱབ་པ་ཁས་སོ། །རྒྱུ་དེ་ལས་སྐྱེ་བར་མ་མཐོང་བའི་འབྲས་བུའི་རིགས་འདྲ་གཞན་
ཡང་རྒྱུ་དེ་ལས་སྐྱེ་བར་མཐོང་བའི་འབྲས་བུ་དང་རྒྱུ་རིགས་གཅིག་ལས་སྐྱེ་བར་ཤེས་ཏེ། མེ་
ལས་ཤིང་བཞིན། རིགས་གང་ནས་ཡང་དག་ཤེས་ལ། རིག་བྱེད་ཀྱི་ངག་ཆོས་ཅན། སྐྱེས་
བུ་ལས་སྐྱེས་ཏེ། ངག་ཚིག་ཡིན་པས་སོ། །འཇིག་རྟེན་པའི་ངག་ཚིག་བཞིན། དེ་ལ་འབྲས་
མཚུངས་ནས་འཁྲུལ་པ་ཅན་ལ། ངག་ཚིག་གི་རིགས་དེ་ལ་ཆོས་ཅན། འཇིག་རྟེན་པའི་ངག་
ཚིག་སྐྱེས་བུས་བྱས། རིག་བྱེད་ཀྱི་ངག་ཚིག་སྐྱེས་བུས་མ་བྱས་པའི་ཁྱད་པར་བསྟན་མི་ནུས་
ཏེ། དེ་གཉིས་སྐྱེས་བུའི་འབྲས་བུ་ངག་ཚིག་དུ་མཚུངས་པས་སོ། །དེས་ན་རིག་བྱེད་ཀྱི་ངག་
ཆོས་ཅན། ཁྱོད་སྐྱེས་བུས་མ་བྱས་པར་སྒྲུབ་པའི་རྟགས་སུ་གང་བཀོད་ཐམས་ཅད་རྟགས་
འཁྲུལ་བར་ཐལ། ཁྱོད་སྐྱེས་བུས་བྱས་པར་གྲུབ་པས་སོ། །འདོད་པ་སྔོན་དུ་སོང་བས་རང་

ཉིད་ཐོག་མེད་འགྲུབ་འགྱུར་མོད། ཐོག་མེད་ཆོས་ཅན། རིག་བྱེད་སྐྱེས་བུ་ལ་མི་རྟེན་པར་
བསྒྲུབ་པའི་རྟགས་ཡང་དག་མ་ཡིན་པར་ཐལ། མ་ཁྱབ་པས་སོ། །
དེ་ཕྱིར་ནས་མི་བརྟེན་འགྱུར་ལ། ཐོག་མ་མེད་པའི་འཇིག་རྟེན་པའི་ཐ་སྙད་ཀུན་ཆོས་
ཅན། སྐྱེས་བུས་མ་བྱས་པར་ཐལ། ཐོག་མ་མེད་པས་སོ། །ཀླ་ཀློ་ནས་རྒྱུ་ཡིན་ཕྱིར་ལ། ཀླ་ཀློ་
སོག་པོས་ཕ་ཤི་ནས་བུ་ཐུ་བོས་མ་བག་མར་བླང་བར་བྱའོ་ཞེས་སོགས་ཀྱི་ཐ་སྙད་དང༌། རྒྱང་
པན་པས་ལས་དགེ་སྡིག་དང་འཇིག་རྟེན་གཞན་ལ་སྐུར་འདེབས་ཀྱི་ཚིག་རྣམས་ཆོས་ཅན། 
རྟགས་གསལ་གོང་དང་འདྲ། དེར་ཐལ། སྔོན་འཁོར་བ་ཐོག་མེད་ནས་འདུས་བྱས་པའི་རྒྱུན་
གྱིས་འཇུག་པའི་ཐ་སྙད་ཡིན་པས་སོ། །དེ་ཡི་དེ་དག་སྐྱེས་བུས་མ་བྱས་སོ་ཞེ་ན། དེ་འདྲའི་
ནས་ཅི་ཞིག་ཡོད་ལ། ཤེས་བྱ་ཆོས་ཅན། སྐྱེས་བུས་མ་བྱས་པས་ཐ་སྙད་ཡིན་ལ། དོན་ལ་མི་
བསླུ་བས་ཁྱབ་པའི་ཡོན་ཏན་མེད་པར་ཐལ། ཕྱིན་ཅི་ལོག་མ་ལོག་གི་ཐ་སྙད་ཐམས་ཅད་ཀྱང་
སྐྱེས་བུས་མ་བྱས་པས་སོ། །རྟགས་ཁས་སོ། །དོན་གྱི་ནས་དག་ཀྱང་ཡིན་ལ། རིག་བྱེད་ཆོས་
ཅན། བརྗོད་བྱའི་དོན་གཅིག་ཁོ་ནར་མ་ངེས་པར་ཐལ། ཁྱོད་ཀྱི་དོན་གྱི་འཆད་པ་པོ་ངེས་པ་
དང༌། དཔྱོད་པ་པ་བརྡ་སྤྲོད་པ་སོགས་གྱི་འཆད་ལུགས་ཀྱི་ཁྱད་པར་སྒྲོ་བསྐུར་དུ་མ་འཐོང་
བས་སོ། །
གཉིས་པ་ལ་གཉིས། ཡི་གེ་མ་བྱས་པ་དགག ངག་མ་བྱས་པ་དགག་པའོ། །དང་པོ་ནི། 
ཡི་གེ་རྣམས་ནས་འབྲས་ཕྱིར་རྩ་བར་ཅིར་འགྱུར་ལ། རིག་བྱེད་ཡི་གེ་ཨ་སོགས་ཆོས་ཅན། 
སྐྱེས་བུས་མ་བྱས་པར་མི་འགྲུབ་པར་ཐལ། འཇིག་རྟེན་པའི་ཡི་གེ་ཨ་སོགས་དང་གཅིག་ཡིན་
པའི་ཕྱིར། དེར་ཐལ། དེ་དང་གཅིག་ཏུ་ངོ་ཤེས་པ་ཡོད་པས་སོ། །གསུམ་ཁས་སོ། །
གཉིས་པ་ལ་བཞི། བཀོད་པ་ལས་མ་རྟོགས་པའི་ངག་དགག མ་བྱས་པའི་ངག་དགག
གསལ་བའི་རིམ་པ་མ་བྱས་པའི་ངག་དགག ། ཡི་གེའི་གོ་རིམ་སྐྱེས་བུས་བྱས་པར་བསྟན་

པའོ། །
དང་པོ་ལ་གཉིས། མ་དམིགས་པས་དགག རྟགས་ལ་དགག་པའོ། །དང་པོ་ནི། ངག་ནི་
ནས་མ་དམིགས་ཕྱིར་ལ། རིག་བྱེད་ཀྱི་ངག་ཆོས་ཅན། རིག་བྱེད་ཡི་གེའི་བཀོད་པ་ལས་རྫས་
ཐ་དད་པའི་རྟག་པའི་ངག་དུ་ཡོད་པ་མ་ཡིན་ཏེ། དེར་བློ་མ་འཁྲུལ་བས་མ་དམིགས་པའི་ཕྱིར་
རོ། །
གཉིས་པ་ལ་གསུམ། ཆ་ཡོད་མེད་རྟགས་ལ་དགག རྟག་མི་རྟག་རྟགས་ལ་དགག ཁྱབ་
མ་ཁྱབ་རྟགས་ལ་དགག་པའོ། །དང་པོ་ནི། དེ་དེར་ཡོད་དུ་ཆུག དེ་ཆ་ཡོད་དམ་མེད། དེ་ཡན་
ལག་ཏུ་མ་ཡི་བདག་ཉིད་ཡིན་ན། ཆ་རེ་རེས་དོན་རིལ་པོ་སྟོན་མི་སྟོན། དེ་རྣམས་ཐ་དད་དོན་
མེད་ཉིད་དེ། མི་སྟོན་ཞེ་ན། དེ་དངོས་ནས་སོགས་བཞིན་ལ། རིག་བྱེད་ཀྱི་ངག་ཆོས་ཅན། 
སྐྱེས་བུས་བྱས་པར་ཐལ། རྗོད་བྱེད་མ་ཡིན་པའི་རང་གི་ངག་ཆ་ཤས་དུ་མ་ལ་རྗོད་བྱེད་དུ་
བརྟགས་པའི་ངག་ཡིན་པས་སོ། །རེ་རེ་ནས་ཡིན་ནའང་སྟེ། སྟོན་ནོ་ཞེ་ན། དུ་མ་ནས་ལོག་
པ་ཡིན་ལ་ཆོས་ཅན། རང་གི་ཆ་ཤས་དུ་མ་དོན་མེད་པར་ཐལ། རང་གི་ཆ་ཤས་རེ་རེས་རང་གི་
དོན་རིལ་པོ་སྟོན་པའི་ངག་ཡིན་པས་སོ། །ཡན་ལག་ནས་རྟོགས་པར་འགྱུར་ལ། ཆོས་ཅན་
རང་གི་ཆ་ཤས་གཅིག་རྟོགས་ཤིང་ཐོས་པ་ཙམ་གྱིས་རང་གི་དོན་རྫོགས་པར་རྟོགས་པར་
ཐལ། རྟགས་འདྲའོ། །ངག་གི་ཆ་ཐམས་ཅད་གཅིག་ཆར་ཐོས་པས་སྐྱོན་དེ་མེད་ཅེ་ན། ཆོས་
ཅན་རང་གི་ཆ་ཤས་རྣམས་དུས་རིམ་གྱིས་ཐོས་པའི་ཁྱད་པར་མི་རུང་བར་ཐལ། དེ་རྣམས་
གཅིག་ཆར་ཁོ་ནར་ཐོས་པས་སོ། །ངག་དེ་ཆ་མེད་གཅིག་ཉིད་ཡིན་ནོ་ཞེ་ན། ཆོས་ཅན། དུས་
རིམ་གྱིས་ཉན་ཤེས་མ་འཁྲུལ་བས་རྟོགས་པའམ་ཐོས་པ་མི་སྲིད་པར་ཐལ། ཆ་ཐ་དད་མེད་
པས་སོ། །
གཉིས་པ་ནི། དེ་རྟག་གམ་མི་རྟག་མི་རྟག་ན་རྩོལ་བྱུང་ནས་བྱས་པ་མིན་ལ། ཆོས་

ཅན་སྐྱེས་བུས་མ་བྱས་ཏེ་བྱས་པར་ཐལ། རྩོལ་བ་ལས་བྱུང་བས་ཕྱིར་ཏེ། མི་རྟག་པའི་ངག་
ཡིན་པས་སོ། །རྟག་པ་ཉིད་ཡིན་ན། ཆོས་ཅན་རང་མཚན་གྱི་ཉན་ཤེས་ཀྱིས་དུས་རྟག་པར་
དམིགས་པར་ཐལ། དེ་ཡི་བཟུང་དོན་དུ་རྟག་པས་སོ། །མ་ཁྱབ་སྟེ། རེས་འགའ་བསྒྲིབས་པའི་
ཕྱིར་ཞེ་ན། ཆོས་ཅན་ཁྱོད་དམིགས་པའི་སྒྲིབ་བྱེད་ཀྱི་བསྒྲིབས་པས་རེས་འགའ་ཁོ་ན་ཐོས་
པ་མིན་པར་ཐལ། ཁྱོད་དམིགས་པའི་སྒྲིབ་གཡོགས་མེད་པའི་ཕྱིར་ཏེ། ཉན་ཤེས་ཀྱི་བཟུང་
དོན་དུ་རྟག་པས་སོ། །རིགས་སྒྲ་རྟག་པ་ཐོས་པའི་ལྷན་ཅིག་བྱེད་རྐྱེན་རྩོལ་བ་སོགས་འགའ་
ཞིག་མ་ཚང་བས་རྟག་ཏུ་ཐོས་པ་མིན་ཞེ་ན། ཅིས་ཀྱང་ནས་འགལ་བ་ཡིན་ལ། ཕྱིས་ཐོས་པའི་
རིགས་སྒྲ་ཆོས་ཅན། མ་ཐོས་པའི་རིགས་སྒྲ་སྔ་མ་དེ་ཉིད་ངེས་པ་མ་ཡིན་པར་ཐལ། རྩོལ་བ་
སོགས་རྐྱེན་ལ་ལྟོས་ནས་རང་མཚན་གྱི་ཉན་ཤེས་བསྐྱེད་པས་སོ། །
གསུམ་པ་ནི། དེ་འདྲའི་རིགས་སྒྲས་དེས་ཡུལ་ཐམས་ཅད་དུ་ཁྱབ་བམ་ཁྱབ་པ་མིན། 
གལ་ཏེ་དེ་དག་ཁྱབ་བྱེད་མིན་ཞེ་ན། རིག་བྱེད་ངག་ཆོས་ཅན། ཡུལ་གཅིག་ལས་གཞན་པའི་
ཡུལ་གང་དུའང་མི་ཐོས་པར་ཐལ། ཐོས་བྱ་གང་ཞིག་ཡུལ་གཅིག་ལས་གཞན་པའི་ཡུལ་དུ་
མེད་པས་སོ། །གལ་ཏེ་དེས་ཁྱབ་ཅེ་ན། ཐམས་ཅད་ནས་དག་ཏུ་འགྱུར་ལ། ཆོས་ཅན་ཁྱོད་
ཀྱི་ཆ་རེ་རེ་ཐོས་པའི་ཉན་ཤེས་ཀྱི་ཁྱོད་ཐམས་ཅད་དུས་ཅིག་འཆར་ཐོས་པར་ཐལ། ཐོས་
བྱའི་ངག་རྟག་པ་གང་ཞིག ཁྱོད་ཐམས་ཅད་རེ་རེ་ཞིང་ཡང་ཡུལ་ཐམས་ཅད་དུ་ཁྱབ་པར་ཡོད་
པས་སོ། །འདས་བྱས་ནས་འགྱུར་ལ། ཆོས་ཅན་རྐྱེན་གྱིས་འདས་བྱས་པ་མི་རྟག་པར་ཐལ། 
འགྱུར་བ་མེད་པས་སོ། །དབང་བོ་ནས་ཐོབ་པར་འགྱུར་ལ། རིག་སྒྲ་རེ་རེ་ཐོས་པའི་དབང་པོ་
ཆོས་ཅན། ཁྱོད་ཀྱི་རིག་སྒྲ་མ་ལུས་པ་གཅིག་ཆར་ཐོས་པར་ཐལ། རིག་སྒྲ་གཅིག་ཐོས་རིག་སྒྲ་
ཀུན་རུང་ཡུལ་དེར་ཡོད་ཅིང༌། དེ་ཆ་མེད་གཅིག་
ཡིན་པའི་ཕྱིར། གལ་ཏེ་ནས་གཅིག་ངེས་ཡིན་ལ། དབང་པོ་སྒྲ་རེ་རེ་ཐོས་པར་རྐྱེན་གྱིས་

འདུས་བྱས་པས། སྒྲ་རེ་རེ་འཛིན་པའི་ཕྱིར། གཅིག་ཆར་མི་ཐོས་ཞེ་ན། ཉན་ཤེས་ཆོས་ཅན། 
སྙན་དངགས་དང་གླུ་ལ་ཡོད་པ་སྒྲའི་ཚོགས་པ་དུ་མའི་ཅ་ཅོ་མི་ཐོས་པར་ཐལ། སྒྲ་རེ་རེ་ཁོ་ན་
འཛིན་པས་སོ། །ཅ་ཅོ་ཐོས་པ་དེ་ལ་རྗོད་བྱེད་མིན་པའི་སྒྲ་ཙམ་ཡན་གར་བ་དང་དུ་མ་གཅིག་
ཆར་ཐོས་ཀྱི་རྗོད་བྱེད་དུ་མ་གཅིག་ཆར་ཐོས་པ་མིན་ཞེ་ན། སྒྲ་ལས་ནས་ཆེས་དད་བྱ་ལ། 
ཤེས་བྱ་ཆོས་ཅན། སྙན་དངགས་འདོན་པ་སོགས་གྱི་སྒྲ་ཙམ་ལས་རྫས་ཐ་དད་པའི་དེ་ཡི་རྗོད་
བྱེད་ཀྱི་སྒྲ་ཡོད་ངེས་མ་ཡིན་པར་ཐལ། དེ་ཡི་སྒྲུབ་བྱེད་ཡང་དག་མེད་པས་སོ། །སྒྲ་གཞན་
ནས་ཐོས་པ་ཡིན་ལ། ཉན་ཤེས་ཆོས་ཅན། སྐྱེས་བུ་གཅིག་གཅིག་སྙན་དངགས་འདོན་པ་ན། 
དེ་འདྲའི་རྗོད་བྱེད་ཀྱི་སྒྲ་གཅིག་པོ་དེ་ཁོ་ན་ཐོས་པ་མ་ཡིན་པར་ཐལ། དེ་ཡི་སྒྲ་ཙམ་ཡང་ཐོས་
པས་སོ། །འདོད་ན་དུ་མས་འདོན་པ་ན། རྗོད་བྱེད་རེ་རེ་ཁོ་ན་ཐོས་པ་བུད། རྟགས་དེར་ཐལ། 
དུ་མས་འདོན་པའི་སྒྲ་ཡན་གར་བ་ཐོས་ཞིང་རྒྱུ་མཚན་མཚུངས་པས་སོ། །སྔ་མ་མ་ཁྱབ་ན། 
སྙན་དངགས་འདོན་པའི་སྒྲ་ཙམ་དང༌། དེ་ཡི་རྗོད་བྱེད་རྫས་གཞན་ཁོ་ནར་འགལ། ཡང་ན་
ནས་རྟོགས་འགྱུར་ལ། རྣ་དབང་ཆོས་ཅན། སྒྲ་ཙམ་དུ་མ་གཅིག་ཅར་མི་ཐོས་པར་ཐལ། རྗོད་
བྱེད་རེ་རེ་ཁོ་ན་འཛིན་པའི་ནུས་པ་ངེས་ཤིང་སྒྲ་ཙམ་དུ་མ་འཛིན་ན་རྗོད་བྱེད་དུ་མ་མི་འཛིན་
པའི་ངེས་པ་མེད་པས་སོ། །དཔྱོད་པ་པ་ན་རེ། སྙན་དངགས་འདོན་པའི་སྒྲ་ཙམ་ཆོས་ཅན། 
རྗོད་བྱེད་མིན་ཏེ། སྔ་ཕྱི་ཆ་དང་བཅས་ཆ་ཤིན་ཏུ་ཆུང་ངུས་དོན་སྟོན་མི་ནུས། ཆ་སྔ་ཕྱི་ཚོགས་
པ་མེད་པས་སོ། །ཞེ་ན། ཉེས་པ་ནས་ལ་དེ་མེད་ལ། རྗོད་བྱེད་ཀྱི་སྒྲ་ཆོས་ཅན། རྟགས་གསལ་
ཕྱོགས་སྔ་བཞིན་ནོ། །ཟུར་སྔ་མ་དེར་ཐལ། སྔ་ཕྱི་རིམ་གྱིས་འབྱུང་བའི་སྒྲ་ཙམ་གྱི་གསལ་བྱ་
ཡིན་པས་སོ། ། རྟགས་བསལ་ལོ། །
གཉིས་པ་ནི། གལ་ཏེ་ཡི་གེའི་ངོ་བོའི་རིམ་པ་ཉིད་ངག་ཡིན་ཅིང་དེ་སྐྱེས་བུས་མ་བྱས་
པར་སྒྲུབ་བོ་ཞེ་ན། ཡི་གེ་རྣམས་ནས་མིན་ལ། ཡི་གེའི་རིམ་པ་ཆོས་ཅན། མ་བྱས་པའི་ངག་

མ་ཡིན་པར་ཐལ་ལ། ཡི་གེ་ངོ་བོ་ཡིན་པས་སོ། །དེ་དག་ནས་འགལ་ཕྱིར་རོལ་ལ། རིག་
བྱེད་ཡི་གེ་ཨག་ནི་སོགས་ཆོས་ཅན། མཐའ་གཅིག་ཏུ་གནས་པའི་རྟག་པའི་གོ་རིམས་ཅན་དུ་
མེད་པར་ཐལ། འདོད་པས་གོ་རིམ་བསྒྱུར་ནུས་པས་སོ། །རྟགས་མ་གྲུབ་ན། ཤེས་བྱ་ཆོས་
ཅན། འཇིག་རྟེན་པའི་ཡི་གེ་ཨག་ནི་སོགས་གོ་རིམ་བསྒྱུར་མི་ནུས་པར་ཐལ། རིག་བྱེད་ཡི་
གེ་ཨག་ནི་སོགས་གོ་རིམ་བསྒྱུར་མི་ནུས་པས་སོ། །ཁྱབ་པ་ཁས་ཏེ། འཇིག་རྟེན་ན་ཡི་གེ་ཨ་
ཡང་གཅིག་ག་ཡང་གཅིག་ཡིན་པ་བུད། རིག་བྱེད་ཡི་གེ་ཆོས་ཅན། ཡུལ་ལ་ལར་ཡོད་ལ་ལ་
ལར་མེད་པའི་གོ་རིམ་མེད་པར་ཐལ། ཡུལ་ཐམས་ཅད་དུ་ཁྱབ་པས་སོ། །དུས་ཀྱི་གོ་རིམ་
མེད་པར་ཐལ། རྟག་པའི་ཕྱིར། མི་རྟག་ནས་རྗོད་པ་ཡིན་ལ། མི་རྟག་ན་ནི་ཞེས་སོགས་དང༌། 
ཐམས་ཅད་དུ་ནི་དམིགས་མི་འགྱུར། ཞེས་པའི་སྦྱོར་བ་ལྟར་ལ། རིག་བྱེད་མིག་ཤེས་ཆོས་
ཅན་དུ་བྱས་ནས་དགོད་དོ། །
གསུམ་པ་ལ་གཉིས། མི་ཕན་པ་ཡི་གསལ་བྱ་དགག གསལ་བ་ཉེས་ཡིན་པ་དགག་པའོ། 
། དང་པོ་ནི། བྱེད་པ་ལྕེ་རྐན་སོགས་གྱིས་གསལ་བར་བྱས་པའི་ཡི་གེའི་རིམ་པ་དེ་དག་ཡིནརྩ་
བར་མིན་ཏེ་མ་བྱས་སོ་ཞེ་ན། རིག་བྱེད་ཀྱི་ཡི་གེ་ཆོས་ཅན། སྔར་མི་གསལ་བ་ཕྱིས་བྱེད་པ་ལྕེ་
རྐན་སོགས་ཀྱིས་གསལ་བའི་རིམ་པ་དེ་རྟག་པའི་ངག་མ་ཡིན་པར་ཐལ་ལོ། །ཁྱོད་སྔར་མི་
གསལ་བ་ཕྱིས་གསལ་བར་གྱུར་པ་མེད་པའི་ཕྱིར་ཏེ། རྟག་པས་སོ། །ཁྱབ་སྟེ། རྟག་ནས་ཕྱིར་
རོ། །བྱེད་པ་ནས་ཉིད་ཡིན་ལ། ཆོས་ཅན་བྱེད་པ་ལྕེ་རྐན་སོགས་ཀྱི་འབྲས་བུར་ཐལ། དེ་ཡི་
ནུས་པ་ལས་སྐྱེས་པས་སོ། །གྲུབ་པའི་དོན་ནས་ཁྱབ་པར་གྱིརྩ ་བར་ཅི་ལ། ཤེས་བྱ་ཆོས་ཅན། 
དེ་ལ་མི་ཕན་པའི་དེ་ཡི་དོན་གཞན་གསལ་བྱེད་ཙམ་གྱི་ཕྱི་ཡི་དོན་ཡིན་ན། དོན་གཞན་གསལ་
བྱ་དེ་ཡི་རིགས་འདྲ་སྔར་ནས་གྲུབ་ཟིན་དགོས་ཏེ། དེ་སྔར་མེད་གསར་དུ་གསལ་བར་བྱེད་
ན། དེ་ཡི་སྐྱེད་བྱེད་དུ་འགྱུར་གྱི་དེ་ལ་མི་ཕན་པར་དེ་ཡི་གསལ་བྱེད་ཙམ་དུ་མི་འགྱུར་བས་སོ། 

། བྱེད་པ་རྣམས་ནས་མི་སྲིད་ཕྱིར་ལ། རིག་བྱེད་ཡི་གེ་ཆོས་ཅན། བྱེད་པ་ལྕེ་རྐན་སོགས་ཀྱི་
འབྲས་བུ་ཡིན་གྱི། དེས་མི་ཕན་པའི་གསལ་བྱ་ཙམ་མིན་པར་ཐལ། དེ་ཡི་ནུས་པ་ལས་འབྱུང་
བར་དམིགས་པས་སོ། །ཁྱབ་སྟེ། མི་ཕན་པའི་གསལ་བྱེད་ཆ་དེ་ལས་སྐྱེ་བ་མི་སྲིད་པས་ཕྱིར། 
གཉིས་པ་ནི། གལ་ཏེ་ནས་དེ་རུང་འགྱུར་ལ། རིག་སྒྲ་ཐོས་པའི་རིག་བྱེད་དང་བྲལ་ཙམ་
ཆོས་ཅན། ཁྱོད་སྐྱེས་པ་ལ་ལྕེ་རྐན་ལ་སོགས་པའི་བྱེད་པ་འདུས་པའི་ནུས་པ་འཇུག་པར་མི་
རུང་བར་ཐལ། རྫས་སུ་མེད་པས་སོ། །སྒྲ་དང་ནས་ཐོབ་པར་འགྱུར་ལ། ཤེས་བྱ་ཆོས་ཅན། 
རྫ་མཁན་རྫ་བུམ་ལ་མི་ཕན་པར་དེ་ཡི་གསལ་བྱེད་ཙམ་ཡིན་པར་ཐལ། བྱེད་པ་ལྕེ་རྐན་
སོགས་ཀྱིས་རིག་སྒྲ་ལ་མི་ཕན་པར་རིག་སྒྲའི་གསལ་བྱེད་ཙམ་ཡིན་ཡིན་པས་སོ། །འདོད་ན། 
དེ་བཞིན་དུ་ནས་དོན་མེད་ཉིད་ལ། རྫ་མཁན་ཆོས་ཅན་རྫ་བུམ་གྱི་རྒྱུ་མིན་པར་ཐལ། དེ་ལ་
མི་ཕན་པར་དེ་ཡི་གསལ་བྱེད་ཙམ་ཡིན་པས་སོ། །དཔེ་མེད་ཅན་ཡིན་དངོས་རྣམས་ནི། །སྐད་
ཅིག་གིས་ནི་འཇིག་ཕྱིར་རོ། །ངོ་ཤེས་པ་དང་ནས་འཇིག་ཕྱིར་རོ་ལ། ངོ་ཤེས་སོགས་ཆོས་ཅན། 
ཁྱོད་ཀྱིས་སྒྲ་རྟག་དངོས་སུ་སྒྲུབ་པའི་མཐུན་དཔེ་ཡང་དག་མེད་པར་ཐལ། དངོས་པོ་རྣམས་ནི་
སྐད་ཅིག་གིས་འཇིག་པས་སོ། །རྟགས་ངན་གཞན་ཡང་སུན་དབྱུང་བྱ་ལ། ཕྱོགས་དང་མཐུན་
ཕྱོགས་གང་རུང་ཆོས་ཅན། རྟགས་བསལ་སྔར་ལྟར་རོ། །གལ་ཏེ་སྒྲ་གསལ་བ་ཞེས་བྱ་དེ། 
རིག་སྒྲ་ཐོས་པའི་བློ་ཡིན་ན། རིག་སྒྲ་ཐོས་པའི་བློ་ཡི་རིམ་པ་དེ་དག་ཡིན་ཅིང༌། དེ་སྐྱེས་བུས་
མ་བྱས་པར་ཁས་བླངས་པར་སོང་བས་བློ་སྐྱེས་བུ་ལ་མི་བརྟེན་པར་འགྱུར་རོ། །དེ་མི་མཐད་
དེ། བློ་ནི་ནས་གཅིག་ཆར་གནོད་ལ། ཤེས་བྱ་ཆོས་ཅན། དཔྱོད་པ་པས་བློ་སྐྱེས་བུ་ལ་མི་
རྟེན་པར་དམ་བཅའ་བ་མི་འཐད་པར་ཐལ། དེས་དེ་ལྟར་དམ་བཅས་པའི་དམ་བཅའ་དེ་ཡི་
ངོ་བོ་དང་ཁྱད་པར་ཅི་རིགས་པ་ལ། དཔྱོད་པ་པའི་ཁས་བླངས་སོགས་ཀྱིས་གནོད་པ་འབབ་
པའི་ཕྱིར། ཇི་ལྟར་ན་བློ་ཆོས་ཅན། སྐྱེས་བུ་ལ་མི་རྟེན་པར་དམ་བཅའ་བ་མི་འཐད་པར་ཐལ། 

སྐྱེས་བུའི་ཡོན་ཏན་ཡིན་པས་སོ། །གསུམ་ཁས། བློ་ཉན་ཤེས་ཆོས་ཅན། རང་བྱེད་པ་པོ་སྐྱེས་
བུའི་འབྲས་བུར་ཐལ་རང་རྒྱུ་དབང་ཡིད་ལས་སྐྱེ་བར་མངོན་སུམ་གྱི་སྟོབས་ཀྱིས་གྲུབ་པས་
སོ། །ཆོས་ཅན་སྐྱེས་བུ་ལ་མི་རྟེན་པར་དམ་བཅའ་བ་མི་འཐད་པར་ཐལ། དབང་ཡིད་སོགས་
ཀྱིས་ཕན་ནས་དེ་ཡི་རྗེས་སུ་འགྲོ་ལྡོག་བྱེད་པའི་རྟགས་ཀྱིས་དེ་ཡི་འབྲས་བུར་རྗེས་སུ་དཔག་
པར་ནུས་པས་སོ། །རིག་སྒྲ་ཐོས་པའི་ཉན་ཤེས་ཆོས་ཅན། དེར་ཐལ། མངོན་རྗེས་ཀྱི་སྐྱེས་བུ་
ལ་བརྟེན་པར་གྲུབ་པ་ལྟར། འཇིག་རྟེན་ན་སྐྱེས་བུ་ལ་བརྟེན་པ་ཡང་གྲགས་པས་གྲུབ་པས་
སོ། །
བཞི་པ་ནི། ཡི་གེ་ནས་ཟིན་ཏོ་ལ། ཡི་གེའི་རིམ་པ་ཆོས་ཅན། ཡི་གེ་རྣམས་ལས་རྫས་ཐ་
དད་པའི་རྟག་པའི་ངག་མ་ཡིན་ཏེ། དེ་ཡིན་པ་རིགས་པ་རྣམ་དག་གིས་ཁེགས་པས་སོ། །དེ་ནི་
ནས་རྟེན་ཅན་མིན་ལ། ཆོས་ཅན་སྐྱེས་བུ་ལ་རྟེན་པར་ཐལ། རྟོག་པས་སྒྲོ་བརྟགས་ཞིང་རྟོག་
པའི་བྱ་བས་སོ་སོར་འཇོག་པའི་རིམ་པ་ཡིན་པས་སོ། །
གསུམ་པ་ལ་མི་རྟག་པར་བསྒྲུབ། སྒྲ་ཡི་ནུས་པ་རྟག་པ་བསལ་བའོ། །དང་པོ་ལ་གཉིས། 
ཁྱབ་སྒྲུབ་དང་བཅས། ཞར་བྱུང་དང་བཅས་པའོ། །དང་པོ་ནི། སྒྲ་ལ་སོགས་པའི་མི་རྟག་པར་
ཇི་ལྟར་རྟོགས་ཞེ་ན། འཇིག་པ་ནས་མི་རྟག་ཉིད་ལ། རིག་སྒྲ་ཆོས་ཅན་མི་རྟག་སྟེ། དངོས་པོ་
ཡིན་པས་སོ། །ཁྱབ་སྟེ། འཇིག་པ་ནི་ཡོད་པ་དངོས་པོ་གྲུབ་ཙམ་དང་རང་ཆས་སུ་འབྲེལ་བས་
སོ། །
གཉིས་པ་ལ་གསུམ། ལྟོས་མེད་རྟགས་ལ་རྩོད་པ་སྤང༌། ཡོད་པའི་རྟགས་ལ་རྩོད་པ་
སྤང༌། འབྲེལ་པ་རྟག་པ་ཁེགས་པའོ། །དང་པོ་ལ་གཉིས། རྒྱུ་གཞན་ཡོད་པ་དགག ཧ་ཅང་
ཐལ་བ་སྤང་བའོ། །
དང་པོ་ནི། རྟགས་མ་གྲུབ་སྟེ། སྐྱེ་ན་མིས་ཤིང་འཇིག་པ་སོགས་འཇིག་རྒྱུ་གཞན་ཁོ་ན་

སྣང་ངོ་ཞེ་ན། མེ་ལ་སྐྱེ་བ་ཅན་གྱི་ཤིང་འཇིག་དེ་ཤིང་ཉིད་དམ་ཤིང་ལས་རྫས་གཞན་ཡིན། 
མེ་ལས་དོན་གཞན་ཏུ་གྱུར་པ་དག་སྐྱེ་ཞེ་ན། འཇིག་པ་མེད་ནས་ཉིད་དུ་འགྱུར་ལ། ཤིང་
ཆོས་ཅན། ཁྱོད་མེས་ཞིག་པར་མ་བྱས་པར་ཐལ། མེས་ཁྱོད་ལས་རྫས་གཞན་པའི་ཞིག་པ་
ཁོ་ན་བྱས་པས་སོ། །འདོད་ན་ཆོས་ཅན། ཁྱོད་མེས་བསྲེགས་རྗེས་སུ་ཡང་ཞིག་པ་མེད་པར་
ཐལ། ཞིག་ན་མེས་ཞིག་པར་བྱེད་དགོས་པ་ལས་མེས་དེར་མ་བྱས་པས་སོ། །འདོད་ན་ཆོས་
ཅན། ཁྱོད་མེས་བསྲེག་རྗེས་སུ་མངོན་སུམ་གྱིས་མཐོང་བར་ཐལ། མཐོང་བྱ་གང་ཞིག་འདོད་
པ་དེའི་ཕྱིར། ཤིང་འཇིག་དོན་གཞན་དེ་ཉིད་ཤིང་འདི་ཡི་འཇིག་པ་ཡིན་པས་ཤིང་མི་སྣང་ཞེ་
ན། མེ་ལས་སྐྱེས་བའི་ཤིང་གི་འཇིག་པ་དོན་གཞན་ཆོས་ཅན། ཤིང་གི་འཇིག་པ་མ་ཡིན་པར་
ཐལ། ཤིང་དང་འབྲེལ་མེད་གཞན་ཡིན་པས་སོ། །བླ་སྟེ་ནས་མི་སྣང་ལ། ཆོས་ཅན་ཁྱོད་ཡོད་
པའི་སྐབས་ན་ཤིང་མི་སྣང་བས་མ་ཁྱབ་པར་ཐལ། ཤིང་དང་འབྲེལ་མེད་དོན་གཞན་གང་
ཞིག་ཤིང་འཇིག ཤིང་ལས་རྫས་གཞན་དེ་ཡིན་པས་སོ། །འཇིག་པ་དོན་གཞན་དེས་ཤིང་
བདག་གིར་བཟུང་བའི་ཕྱིར། དེ་ཡོད་པ་ན་ཤིང་སྣང་བ་མིན་ཞེ་ན། མིན་ནས་མི་སྒྲིབ་སྟེ་ལ། 
ཤིང་གི་སྒྲིབ་བྱེད་ཙམ་དུ་ཐལ། མ་ཞིག་པར་ཡོད་པའི་ཤིང་རང་གིར་བྱས་ཏེ། མི་སྣང་བར་
བྱེད་པ་པོ་ཡིན་པས་སོ། །འདོད་ན། དེ་མ་ཡིན་པར་ཐལ། ཤིང་གི་རྫས་ཉིད་ཞིག་ཅིང་མེད་
པར་བྱས་པས་སོ། །བསྐྱེད་ཕྱིར་ནས་མཐོང་འགྱུར་ལ། ཤིང་གི་འཇིག་པ་ཆོས་ཅན། འཇིག་
པར་ཐལ། མེ་ལས་སྐྱེས་བས་སོ། །འདོད་ན་ཞིག་འཇིག་གཅིག་པས། ཤིང་ཆོས་ཅན། མེས་
བསྲེག་རྗེས་སུ་ཡང་སྐྱེ་བར་ཐལ། མེས་བསྲེགས་ནས་ཁྱོད་ཞིག་པས་དེ་ཡང་ཞིག་པས་སོ། 
། གལ་ཏེ་ནག་པའི་གསོད་བྱེད་གསད་པ་ན་གསད་ཟིན་གྱི་ནག་པ་སླར་ནག་པ་འབྱུང་བ་མིན་
པར་ཇི་བཞིན་དུ་ཤིང་འདི་ལའང་ཞིག་པ་ཞིག་ཀྱང་ཁོ་སླར་མི་སྐྱེ་བ་དེ་བཞིན་ཡིན་ནོ། །ཞེ་ན། 
མི་འདྲ་སྟེ། ཤེས་བྱ་ཆོས་ཅན། ནག་པ་གསོད་བྱེད་དེ་གསད་པས་བསད་ཟིན་གྱི་ནག་པ་སླར་

ནག་པར་མི་འབྱུང་བ་བཞིན་དུ་ཤིང་ཞིག་པ་ཞིག་ན། ཤིང་ཡང་ཤིང་དུ་མི་འགྱུར་བ་མཚུངས་
པ་ཡིན་པར་ཐལ། ནག་པ་གསོད་བྱེད་ནི་ནག་པ་གསད་པའི་ཆ་ཉིད་མ་ཡིན་པས་དེ་གསད་
ཀྱང་གསད་ཟིན་གྱི་ནག་པ་སླར་ནག་པར་མི་འབྱུང་བར་རིགས་ཀྱི་ཤིང་ཞིག་པ་དེ་ཤིང་འགག་
ཞིང་ལོག་པའི་ཆ་ཡིན་པས། ཤིང་ཞིག་པས་ཞིག་ན་ཤིང་ཡང་ཤིང་དུ་འབྱུང་དགོས་པས་སོ། 
། གལ་ཏེ་ཤིང་གི་འཇིག་པ་ཤིང་ལས་གཞན་ཉིད་མ་ཡིན་ཞིང༌། ཤིང་ཉིད་ཆོས་ཅན། འཇིག་པ་
ཉིད་དུ་ཐལ། རང་གི་འཇིག་པ་དང་གཅིག་ཡིན་པས་སོ། །འདོད་ན། མེ་དེ་ཆོས་ཅན། ཤིང་
གི་འཇིག་པའི་རྒྱུ་མིན་པར་ཐལ། ཁྱོད་ཤིང་གི་འཇིག་པའི་སྔར་མེད་པས་སོ། །དེས་ན་དེ་ཆོས་
ཅན། བསལ་པ་འདྲ་ཤིང་འཇིག་ཤིང་དང་རྫས་གཅིག་དང་ཐ་དད་གང་ཡང་མ་བསྐྱེད་པས་
སོ། །ཁྱབ་སྟེ། འདི་ལས་གཞན་པའི་རྣམ་པ་སྟེ་དངོས་པོ་མེད་པས་སོ། །
གཉིས་པ་ལ་གཉིས། གཅིག་ཏུ་ཐལ་བ་སྤང༌། གཅིག་དང་ཐ་དད་སྤང་བའོ། །དང་པོ་ནི། 
འཇིག་པ་ཕྱིས་རྒྱུ་མེད་པར་རང་ཆས་སུ་འབྱུང་བ་ཡིན་པའི་ཕྱིར་དངོས་པོ་རྫས་སུ་ཡོད་པ་དང་
འཇིག་པ་ཞིག་ནས་རྫས་སུ་མེད་པ་དག་ལྷན་ཅིག་ཡོད་པར་འགྱུར་རོ། །ཁྱབ་སྟེ། ཞིག་པ་ནི་
རྟག་པའི་རྫས་ཡིན་པའི་ཕྱིར་ཞེ་ན། རྫ་བུམ་ཞིག་ནས་མེད་པ་དེ་ཆོས་ཅན། རྟག་པའི་རྫས་མ་
ཡིན་པར་ཐལ། དངོས་པོར་མེད་པས་སོ། །དངོས་པོ་བུམ་སོགས་ཆོས་ཅན། ཁྱོད་མི་འཇིག་
པར་ཐལ། ཁྱོད་ཞིག་པ་དེ་ལ་ཁྱོད་འཇིག་པར་བྱེད་པའི་ནུས་པ་མེད་པས་སོ། །དེར་ཐལ། 
ཞིག་པ་དངོས་པོ་མེད་པར་འདོད་པས་སོ། །ཞེས་པའང་སྐྱོན་དུ་མི་རུང་སྟེ། མེད་ལ་ནས་མི་
འདོད་ལ། བུམ་སོགས་ཆོས་ཅན། ཁྱོད་ཞིག་པའི་འཇིག་པ་དོན་གཞན་དེས་ཁྱོད་འཇིག་པར་
མ་བྱས་པར། ཁྱོད་མི་འཇིག་པར་མི་འགྱུར་ཏེ། དེས་བཤིག་པའི་འཇིག་པ་མེད་དགག་སྟེ། 
ཚད་མས་མ་གྲུབ་པས་སོ། །འོ་ན་འཇིག་པ་རྒྱུ་མེད་ཅེས་ཇི་ལྟར་བརྗོད་ཅེ་ན། དངོས་འཇིག་
ནས་བཤད་ལ། བུམ་པ་སོགས་ཀྱི་འཇིག་པ་ཆོས་ཅན། རྒྱུ་གཏན་མེད་ཡིན་པས། ཁྱོད་རྒྱུ་མེད་

དུ་བཤད་པ་མེད་དེ། བུམ་སོགས་ལས་ཕྱིས་འབྱུང་གི་རྒྱུ་བསྐྱེད་པ་ལས་མི་ལྟོས་པས། བུམ་
སོགས་ཀྱི་རྒྱུ་མིན་པའི་རང་རྒྱུ་མེད་པ་ཅན་དུ་བཤད་པ་ཙམ་ཡིན་པས་སོ། །ཆོས་ཅན་བུམ་
སོགས་ལས་རྫས་ཐ་དད་མིན་ཀྱང༌། ཁྱོད་ཅེས་སྦྱར་དུ་རུང་སྟེ། བུམ་སོགས་རང་ལས་ཕྱིས་
འབྱུང་གི་རྒྱུ་ལ་ལྟོས་མེད་དུ་རང་གི་ངང་གིས་འཇིག་པར་ཤེས་པའི་དོན་དུ་ཁྱོད་བུམ་སོགས་
ལས་དངོས་པོ་ཐ་དད་དུ་སྒྲོ་བཏགས་ནས་ཁྱོད་ཅེས་སྦྱར་བས་སོ། །
གཉིས་པ་ནི། མེད་པ་སྟེ་ཞིག་པ་དེ་དངོས་པོ་རང་ཉིད་གྲུབ་ཙམ་ལས་རང་ཆས་སུ་ཡོད་ན་
དངོས་པོ་དང་གཅིག་དང་ཐ་དད་ཀྱི་རྣམ་རྟོག་འདི་ནི་མཚུངས་སོ། །ཞེ་ན། བུམ་སོགས་ཞིག་
ནས་མེད་པ་ཆོས་ཅན། བུམ་སོགས་དང་རྫས་གཅིག་དང་རྫས་ཐ་དད་གང་དུ་ཡང་མེད་དེ། 
བུམ་སོགས་མེད་པར་གྱུར་པ་ཙམ་གྱི་མེད་དགག་ཞིག་ཡིན་པས་སོ། །ཡོད་ལ་ནས་འབྲེལ་
ཕྱིར་རོ་ལ། ཁྱེད་ལྟར་ན། ཆོས་ཅན། རྫས་གཅིག་དང་རྫས་ཐ་དད་གང་རུང་ཡིན་པར་ཐལ། 
དངོས་པོ་ཡོད་པའི་ཕྱིར་ཏེ་སྐྱེ་བས་སོ། །ཁྱབ་སྟེ། རྒྱུས་བསྒྲུབ་པ་དངོས་དང་འབྲེལ་བའི་ཕྱིར་
རོ། །མེད་པ་ཡིན་ཞེས་ནས་བྱ་བའང་ཡིན་ལ། དངོས་པོ་སྐད་ཅིག་མར་སྨྲ་བས་བུམ་སོགས་
ཞིག་ནས་མེད་པར་འགྱུར་བ་ཡིན་ཞེས་བརྗོད་པ་ཆོས་ཅན། རང་གི་བརྗོད་བྱ་སྒྲུབ་ཆོས་ཁོ་ན་
བསྒྲུབ་པའི་ཚིག་མ་ཡིན་ཏེ། བུམ་སོགས་ཞིག་ནས་དངོས་པོ་མི་འགྱུར་ཞེས་པའི་མེད་དགག་
ཙམ་བརྗོད་པས་སོ། །གལ་ཏེ་བྱ་བ་ནས་ལྟོས་འགྱུར་ལ། ཐོས་སོགས་ཆོས་ཅན། བུམ་སོགས་
ཀྱི་འཇིག་པ་སྐྱེད་བྱེད་མིན་པར་ཐལ། བུམ་སོགས་ལ་ཕན་པའི་བྱ་བ་མི་བྱེད་པས་སོ། །ཁྱབ་
སྟེ། ལས་སུ་བྱ་བ་ཅུང་ཟད་ཡོད་ན་རྒྱུ་གཞན་ལ་ལྟོས་པར་འགྱུར་བས་སོ། །དེ་ཡིན་ནས་
གསལརྩ་བར་བསལ་བ་ཡིན་ལ། བུམ་སོགས་ཞིག་ནས་མེད་པ་ཆོས་ཅན། དངོས་པོ་སྐད་
ཅིག་མར་སྨྲ་བའི་ལུགས་ལ་རྫས་སུ་ཡོད་མེད་གཉིས་ཀ་དང༌། རྒྱུ་མེད་དང་རེས་འགའ་བ་
གཉིས་ཀ་ཡིན་པ་སོགས་སུ་འགྱུར་བའི་སྐྱོན་དུ་མི་འགྱུར་ཏེ། དངོས་པོར་མེད་པས་སོ། 

གཉིས་པ་ནི། ཇི་ལྟར་ནས་མིན་ཞེ་ནའི་དོན་ནི། སྐྱེ་ལྡན་ལ་ཐོགས་བཅས་ཐོགས་མེད་
གཉིས་ཡོད་པ་བཞིན། དངོས་པོ་ལ་སྐྱེ་ལྡན་དང་སྐྱེ་ལྡན་མིན་པ་གཉིས་ཡོད་ཅིང༌། མཁའ་
སོགས་སྐྱེ་ལྡན་མིན་པའི་དངོས་པོ་རྣམས་མི་འཇིག་ཅེ་ན། དངོས་པོ་ཆོས་ཅན། འབྲས་བུ་
ཐོགས་བཅས་ཐོགས་མེད་གཉིས་ཡོད་པར་ངེས་ཏེ། རྒྱུ་ལ་རང་འབྲས་ཐོགས་བཅས་ཐོགས་
མེད་ཀྱི་དངོས་པོ་བསྐྱེད་པ་གཉིས་ཡོད་པར་ངེས་པས་སོ། །དོན་དེ་མི་འཐད་དེ། ཐ་དད་ནས་
ཐ་དད་མེད་ལ། དངོས་པོ་ཆོས་ཅན། ཁྱོད་འགའ་རྟག་ལ་འགའ་མི་རྟག་པའི་དངོས་པོ་གཉིས་
མེད་པར་ཐལ། རྒྱུ་ཐམས་ཅད་ཀྱི་རང་འབྲས་འཇིག་པའི་དངོས་པོ་བསྐྱེད་པར་ངེས་པས་སོ། །
གསུམ་པ་ནི། དེ་ཕྱིར་ནས་བསལ་བ་ཡིན་ལ། སྒྲ་དོན་གྱི་འབྲེལ་པ་ཆོས་ཅན། རྟག་པ་
ཉིད་ནི་ཡིན་པ་བསལ་བ་ཡིན་པར་ཐལ། དངོས་པོ་ཡིན་པས་སོ། །
གཉིས་པ་ནི། རྒྱལ་དཔོག་པས་རིག་སྒྲའི་ནུས་པ་རིག་སྒྲའི་འབྲེལ་པར་འདོད་པ་དེ་ཡང་
མི་རྟག་པར་ཐལ། རིག་སྒྲ་དང་རྫས་གཅིག་པས་སོ། །མ་གྲུབ་ན་དེ་ཡི་ནུས་པ་ཡིན་པ་བུད། 
སྒྲ་ཡི་ནུས་པ་ནས་བསལ་བ་ཡིན་ལ། རིག་སྒྲ་ཆོས་ཅན། ཁྱོད་ཀྱི་ནུས་པ་ཡིན་པའི་སྒྲ་དོན་གྱི་
འབྲེལ་པ་དེ་རྟག་པར་ཡོད་པ་མ་ཡིན་པར་ཐལ། ཁྱོད་མི་རྟག་པས་སོ། །འབྲེལ་པ་ཅན་རྣམས་
མི་རྟག་ཕྱིར། ཞེས་སོགས་ཀྱིས་བསལ་བ་ཡིན་ནོ། །
བཞི་པ་ལ་གཉིས། འཁྲུལ་ཚུལ་དངོས། གཞན་ལན་དགག་པའོ། །དང་པོ་ནི། སྐྱེས་བུས་
མ་བྱས་ནས་གཞན་དུ་མཐོང་ལ། རིག་བྱེད་ཆོས་ཅན། སྐྱེས་བུའི་ཉེས་པ། ཆགས་སོགས་ཀྱིས་
ཀུན་ནས་བསླངས་ནས་མ་བྱས་པ་ཡིན་པ་ཙམ་གྱིས། ཡང་དག་ཤེས་པ་ཁོ་ནའི་རྒྱུ་ཡིན་པས་
མ་ཁྱབ་པར་ཐལ། དེ་ཡང་ཡིན་ལོག་ཤེས་གྱི་རྒྱུ་བྱེད་པ་ཡང་ཡིན་པ་མཐོང་བའི་ཕྱིར། དེ་ནི་མ་
བྱས་ནས་ཡོད་པ་མ་ཡིན་ལ། རིག་སྒྲ་ཆོས་ཅན། དོན་ཇི་བཞིན་ཤེས་པའི་རྒྱུར་མི་འགྱུར་བར་
ཐལ། མ་བྱས་པ་རྟག་པས་སོ། །རྟག་པ་དག་ལ་དངོས་པོའི་ནུས་པས་འབྲས་བུ་འགའ་ཡང་

སྐྱེ་བ་ཡོད་པ་མ་ཡིན་པས་སོ། །མཁའ་སོགས་རྟག་པ་ལས་རང་འཛིན་སྐྱེ་བོ་ཞེ་ན། རྣམ་རྟོག་
ནས་སྤྱོད་ཡུལ་ཅན་མ་ཡིན་ལ། ལུང་ལས། འདུས་མ་བྱས་ཀྱི་ནམ་མཁའ་ལ་རྟོག་པའི་བློ་ཆོས་
ཅན། འདུས་མ་བྱས་ནམ་མཁའ་ལས་དངོས་སུ་སྐྱེ་བ་མ་ཡིན་ཏེ། རང་རྒྱུ་རིགས་མཐུན་པའི་
བག་ཆགས་ལས་བྱུང་བས་སོ། །ཆོས་ཅན་རང་གི་བཟུང་དོན་རང་མཚན་གྱི་ཡུལ་ཅན་མ་ཡིན་
ཏེ། རང་ལ་སྣང་བའི་འདུས་མ་བྱས་ནམ་མཁའི་རྣམ་པ་ཕྱི་རོལ་གྱི་ནམ་མཁར་སྒྲོ་བཏགས་
པའི་ཡུལ་ཅན་ཡིན་པ་ལ། འདུས་མ་བྱས་ནམ་མཁའ་ལས་སྐྱེ་བར་འཁྲུལ་བ་དེ་ཡིན་པའི་
ཕྱིར། 
གཉིས་པ་ལ་གཉིས། ལྡོག་པ་ཡོད་པའི་སྒྲུབ་བྱེད་མེད། ལྡོག་པ་གཅིག་པུ་ཅན་མི་འཐད་
པའོ། །དང་པོ་ནི། གལ་ཏེ་ལོག་དོན་ཅན་གྱི་ངག་ཡིན་ན་སྐྱེས་བུས་བྱས་པར་མཐོང་བའི་ཕྱིར་
ན་སྐྱེས་བུས་མ་བྱས་པའི་ཚིག་ནི་བདེན་དོན་ཅན་ཡིན་ཏེ། སྐྱེས་བུས་མ་བྱས་པ་ལས་བཟློག་
པ་སྐྱེས་བུས་བྱས་པས་བདེན་དོན་ཅན་དང་འགལ་བ་ལོག་དོན་ཅན་ལ་ཁྱབ་པའི་ཕྱིར། དེ་དེ་
སྒྲུབ་ཀྱི་རྗེས་འགྲོ་མེད་ཀྱང༌། ལྡོག་པ་རྐྱང་པ་ཅན་ཡིན་ནོ་ཞེ་ན། མེད་ཕྱིར་ནས་དོགས་འགྱུར་
ཏེ་ལ། སྐྱེས་བུའི་ཉེས་པ་ཆགས་སོགས་ཀྱིས་བསླངས་ནས་མ་བྱས་པ་ཆོས་ཅན། ཁྱོད་ཀྱང་
ཡིན། ལོག་དོན་ཅན་ཡང་ཡིན་པ་སྲིད་པར་ཐལ། དེ་ཡོད་པ་ལ་གནོད་བྱེད་ཡང་དག་མེད་
པའི་ཕྱིར། །སྐྱེས་བུས་མ་བྱས་པའི་ལོག་ཅན་མེད་དེ། སྐྱེས་བུས་བྱས་པའི་ལོག་དོན་ཅན་
མཐོང་བས་སོ། །ཞེ་ན། དངོས་པོ་ནས་མཐོང་ཕྱིར་རོ་ལ། ཤེས་བྱ་ཆོས་ཅན། རྩོལ་བ་མ་བྱུང་
གི་མི་རྟག་པ་མེད་པར་ཐལ། རྩོལ་བྱུང་གི་མི་རྟག་པ་ཡོད་པས་སོ། །མ་ཁྱབ་ན། ཆོས་དེ་ཡིན་
པའི་གཞི་དེ་འགའ་ཞིག་འཐོང་བས། ཆོས་དེ་མིན་པའི་གཞི་དེ་ཡིན་པ་མི་སྲིད་པས་ཁྱབ་པ་
བུད། ཀུན་ལ་ནས་བཤད་ཟིན་ཏོ་ལ། རྟགས་ཀུན་ཆོས་ཅན། རང་གི་མི་མཐུན་ཕྱོགས་འགའ་
ལ་མི་དམིགས་ཙམ་གྱིས་དེ་ལ་མེད་པར་མི་འགྲུབ་པར་ཐལ། དེ་ལ་མ་དམིགས་ཀྱང་ཡོད་

སྲིད་པས་སོ། ལུང་ཐལ་གྱི་སྐབས་སུ་བཤད་ཟིན་ཏོ། །མེད་པ་ཉིད་ནས་ཐེ་ཚོམ་ཟ་ལ། སྐྱེས་
བུས་ཆགས་སོགས་ཀྱིས་ཀུན་ནས་བསླངས་ནས་མ་བྱས་པ་ཆོས་ཅན། རིག་བྱེད་བདེན་དོན་
ཅན་དུ་སྒྲུབ་པའི་མི་མཐུན་ཕྱོགས་ལས་ལྡོག་པར་ཚད་མའི་སྟོབས་ཀྱིས་མ་ངེས་པར་ཐལ། དེ་
ལ་མེད་པར་ཚད་མས་མ་གྲུབ་པས་སོ། །གལ་ཏེ་རྗེས་འགྲོ་ནས་སྒྲུབ་བྱེད་ཡིན་ལ། ཆོས་ཅན་
དེ་སྒྲུབ་ཀྱི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་རྗེས་འགྲོ་མེད་པས་སོ། །ཁྱབ་སྟེ། 
རྟགས་ཡང་དག་ཡིན་ན། ཚུལ་གསུམ་ཚད་མས་གྲུབ་དགོས་པའོ། །
གཉིས་པ་ནི། གང་ལ་ནས་རྗེས་འགྲོ་ཅན་ལ། ཤེས་བྱ་ཆོས་ཅན། སྐྱེས་བུས་མ་བྱས་པ་དེ་
དེ་སྒྲུབ་ཀྱི་རྗེས་འགྲོ་ཅན་དུ་ཐལ། དེ་དེ་སྒྲུབ་ཀྱི་ལྡོག་པ་ཅན་ཡིན་པས་སོ། །ཁྱབ་པ་ཡོད་པར་
ཐལ། ལོག་དོན་མིན་པ་དེ་སྐྱེས་བུས་མ་བྱས་པས་རིག་བདེན་ཅན་དུ་སྒྲུབ་པའི་མཐུན་ཕྱོགས་
སུ་འགྱུར་བས་སོ། །རྟགས་བསལ་ལོ། །ཆོས་ཅན་རྗེས་འགྲོ་མེད་པའི་ལྡོག་པ་ཅན་མེད་དེ། 
ལྡོག་པ་ཅན་གྱི་གཏན་ཚིགས་ཐམས་ཅད་རྗེས་སུ་འགྲོ་ལྡོག་གཉིས་ཀ་དང་ལྡན་དགོས་པས་
སོ། །ཁྱབ་སྟེ། དེ་ཡི་མི་མཐུན་ཕྱོགས་བཀག་པ་ཀུན། དེ་ཡི་མཐུན་ཕྱོགས་སུ་འགྱུར་བས་སོ། །
ལྔ་པ་ལ་བཞི། ཞི་སོགས་འབྲས་བུ་སྟེར་བ་བརྡ་ལ་ལྟོས། ཡི་གེའི་ནུས་པ་ཁོ་ནས་སྟེར་བ་
དགག དེ་ཡི་གནས་སྐབས་ཆ་ལ་རྩོད་པ་སྤང༌། དེས་ན་ཁྱད་པར་ཅན་གྱི་སྔགས་བྱེད་གྲུབ་
པའོ། །
དང་པོ་ནི། རིག་བྱེད་ཀྱི་སྔགས་སྐྱེས་བུས་མ་བྱས་པའང་མི་འཐད་དེ། འགའ་ཡི་ནས་
སྒྲུབ་བྱེད་ཡིན་ལ། རིག་བྱེད་ཀྱི་སྔགས་ཆོས་ཅན། སྐྱེས་བུ་འགའ་ཡིས་བརྡ་བྱས་ཞིང་དམ་
བཅས་པར་ཐལ། ཞི་སོགས་འབྲས་བུ་སྒྲུབ་བྱེད་ཀྱི་སྔགས་ཡིན་པས་སོ། །
གཉིས་པ་ལ་གསུམ། གོ་རིམ་བཟློག་པས་སྟེར་བར་ཐལ། འབྲས་བུ་རྟག་ཏུ་སྟེར་བར་
ཐལ། སྒྲུབ་པོ་ཀུན་ལ་སྟེར་བར་ཐལ་བའོ། །དང་པོ་ནི། ཅི་སྟེ་སྔགས་ཀྱི་ཡི་གེའི་དངོས་པོའི་

ནུས་པ་ཁོ་ནས་འབྲས་བུ་སྟེར་བ་ཡིན་ཞེ་ན། ཁྱད་པར་ནས་འགྱུར་ལ། འདོན་པ་དང་ཆོ་ག་
སོགས་ཕྱིན་ཅི་ལོག་དུ་སྦྱར་བའི་སྔགས་ཆོས་ཅན། ཞི་སོགས་འབྲས་བུ་ཁྱད་པར་ཅན་སྐྱེ་སྟེར་
བར་ཐལ། དེ་སྟེར་བའི་འདོན་པ་དང་ཆོ་ག་སོགས་ཕྱིན་ཅི་མ་ལོག་པ་ཅན་གྱི་སྔགས་དང༌། 
སྔགས་གྱི་ཡི་གེ་ལ་ཁྱད་པར་མེད་པའི་སྔགས་ཡིན་པས་སོ། །རྟགས་ཁྱབ་ཁས་སོ། །དོན་
གཞན་ནས་གསལརྩ་བར་བསལ་བ་ཡིན་ལ། ཡི་གེའི་བཀོད་པ་སྔགས་ཡིན་གྱི་ཡི་གེ་སྔགས་
མིན་ཞེ་ན། སྔགས་ཀྱི་ཡི་གེ་ཆོས་ཅན། ཁྱོད་ལས་དོན་གཞན་པའི་ཁྱོད་ཀྱི་བཀོད་པ་མ་བྱས་
པའི་སྔགས་མིན་ཏེ། དེ་མེད་པས་སོ། །
གཉིས་པ་ནི། རིག་བྱེད་ཀྱི་སྔགས་དེ་ཆོས་ཅན། ཞི་སོགས་སྐྱེས་བུའི་འདོད་དོན་རྟག་ཏུ་
འགྲུབ་པར་ཐལ། དངོས་པོའི་ནུས་པས་དེ་སྟེར་ཅིང་རྟག་པས་སོ། །མ་ཁྱབ་སྟེ། རྐྱེན་ལ་ལྟོས་
པ་ཡིན་པས་སོ་ཞེ་ན། ཆོས་ཅན་ཆོ་ག་སོགས་ཀྱིས་ཁྱོད་ལ་ཕན་པའི་ནུས་པ་མེད་པར་ཐལ། 
རྟག་པས་སོ། 
གསུམ་པ་ནི། གལ་ཏེ་ནས་སྒྲུབ་བྱེད་འགྱུར་ལ། ཆོས་ཅན་ཚུལ་བཞིན་སྒྲུབ་པ་པོ་གདོལ་
པ་སོགས་ཀྱི་འདོད་དོན་སྒྲུབ་བྱེད་དུ་ཐལ། རང་གི་དངོས་པོའི་ནུས་པ་ཁོ་ནས་ཏེ་དེ་སྟེར་བའི་
སྔགས་ཡིན་པས་སོ། །ཆོས་ཅན་སྒྲུབ་པར་བྱེད་པ་པོ་བྲམ་ཟེའི་མཆོད་སྦྱིན་སོགས་ལ་ལྟོས་
ནས་བྲམ་ཟེ་ལ་དེ་སྟེར་བར་མི་རུང་བར་ཐལ། རྐྱེན་གྱིས་ལེགས་པར་བྱས་པ་མིན་པའི་ཕྱིར། 
དངོས་པོ་ནས་ཐ་དད་བྱེད་ལ། མི་རྟག་པའི་དངོས་པོ་ཆོས་ཅན། འབྲས་བུ་འབྱུང་བ་རྒྱུ་ཡི་
ཁྱད་པར་མེད་པར་བྲམ་གདོལ་ལ་སོགས་རིགས་བཟང་ངན་མེད་པར་ཙམ་ཁོ་ན་ལས་འགྱུར་
བ་མིན་ཏེ། འབྲས་བུ་ཐ་དད་རྒྱུ་ཐ་དད་པས་བྱེད་དགོས་པས་སོ། །རིགས་བྱེད་སྔགས་ཆོས་
ཅན། སྦྱོར་བར་བྱེད་པ་པོར་བྲམ་གདོལ་གྱི་རིགས་ཀྱི་ཁྱད་པར་བཟང་ངན་ཙམ་ཁོ་ན་ལས་
འབྲས་བུ་སྟེར་བའི་ནུས་པ་ཡོད་མེད་སོ་སོར་ངེས་པ་མ་ཡིན་པར་ཐལ། རྟག་པས་སོ། །བྲམ་

གདོལ་སོགས་ཆོས་ཅན། དོན་དམ་པར་རིགས་བཟང་ངན་དུ་ཡོད་པ་མ་ཡིན་ཏེ། འཇིག་རྟེན་
གྱི་བརྡ་ཙམ་ལས་རིགས་བཟང་ངན་དུ་བཞག་པར་འགྱུར་བས་སོ། །ཁྱད་པར་ནས་བྱེད་པོར་
འགྱུར་ལ། རིག་བྱེད་སྔགས་ཆོས་ཅན། བྲམ་ཟེས་ཁྱོད་ལ་ཕན་པར་བྱས་སྟོབས་ཀྱིས་བྲམ་ཟེ་
ལ་འབྲས་བུ་སྟེར་བར་བྱེད་པ་མ་ཡིན་པར་ཐལ། རྐྱེན་གྱི་ཁྱད་པར་བྱར་མེད་པས་སོ། །གལ་
ཏེ་སྔགས་སྦྱོར་བ་སོགས་སྔགས་སྔར་མི་གསལ་བ་ཕྱིས་མངོན་པར་གསལ་བར་བྱེད་པ་ཙམ་
ཡིན་ནོ་ཞེ་ན། 
དེ་ནི་ནས་གསལ་རྩ་བར་བསལ་ཟིན་ཏོ་ལ་ཆོས་ཅན། སྔར་མི་གསལ་བ་སྦྱོར་བ་པོས་
ཕྱིས་གསལ་བར་བྱེད་པ་མི་འཐད་པར་ཐལ། རྟག་པས་སོ། །
གང་ལ་ནས་གལ་ཏེ་སྦྱོར་གྱི་དོན་ལ། སྔར་སྒྲ་ཐོས་པའི་བློ་དེ། སྔགས་གསལ་བ་ཡིན་
ལ། དེས་དེ་ཅན་གྱི་སྐྱེས་བུས་སྔགས་འབྲས་ལ་སྦྱོར་རོ་ཞེ་ན། སྨྲ་བ་པོ་ནས་འབྲེལ་འགྱུར་ལ། 
རིག་བྱེད་སྔགས་སྒྲ་ཉན་པ་པོ་གདོལ་པའང་ཆོས་ཅན། རིག་བྱེད་ཀྱི་སྔགས་འབྲས་ཐོབ་པར་
ཐལ། སྔགས་སྒྲ་ཐོས་པའི་བློ་སྐྱེས་པས་སོ། །མངོན་པར་ནས་སྤྱོད་ཡུལ་ཡིན་ལ། སྔགས་ཤུབ་
བུ་དང་ཡིད་ཀྱིས་བཟླས་པ་ཆོས་ཅན། སྔགས་བཟླས་པ་དོན་མེད་པར་ཐལ། ཁྱོད་ཀྱི་བཟླ་
བྱའི་སྔགས་དེ་སྒྲ་མིན་པས་སོ། །ཁྱབ་པ་ཁས་སོ། །རྟགས་དེར་ཐལ། ཉན་ཤེས་ཀྱི་ཐོས་རུང་
མིན་པས་སོ། །ཤུབ་བུ་དང་ཡིད་བཟླས་དུས་སུ་སྔགས་ཀྱི་རྣམ་པར་སྣང་བའི་བློ་རྟོག་པ་དེའང་
སྔགས་སྒྲ་གསལ་བ་ཡིན་ཏེ། རྒྱུད་པས་དེ་ལ་སྐྱེས་པ་ཉིད་ཀྱི་ཕྱིར་ཅེ་ན། དེ་དེ་ལྟར་འགྱུར་དེ་
དོན་ཅན། མ་གྲུབ་རྟོག་པའི་རྗེས་འགྲོའི་ཕྱིར། །ཞེས་དཔང་ལོས་བསྒྱུར་ཅིང༌། དེ་ཡང་དེ་ལྟར་
འགྱུར་ཏེ་དོན། ཞེས་རྨ་འགྱུར་ལ་ཡོད་པས། མེ་ལ་སྭཱ་ཧཱ་ཞེས་པ་ལས་མེ་འབར་བ་ལ་སོགས་
པའོ་སྙམ་པའི་རྟོག་པ་ཆོས་ཅན། དེ་ལྟའི་སྔགས་སྒྲ་གསལ་བར་སྣང་བར་ཐལ། དེ་ལས་རྒྱུད་
ནས་སྐྱེས་པས་སོ། །ཡིད་བཟླས་ལས་དུས་ཀྱི་རྟོག་པ་ཆོས་ཅན། སྒྲ་རང་མཚན་རང་གི་བཟུང་

དོན་དུ་མ་གྲུབ་པར་ཐལ། རིགས་མཐུན་པའི་རྟོག་པ་ལས་སྐྱེས་ཤིང་སྒྲོ་བཏགས་འཛིན་པས་
སོ། །རང་དང་ནས་མི་འགལ་ལ། ཞི་སོགས་འབྲས་བུ་སྟེར་བའི་སྔགས་ཡིད་ཀྱིས་བཟླས་པ་
ཆོས་ཅན། བཟླ་བྱའི་སྔགས་སྒྲ་ཉན་ཤེས་ལ་མི་གསལ་ཡང་སྔགས་བཟླས་པ་དོན་ཡོད་དེ། མི་
གསལ་ཡང་བཟླ་བྱའི་སྔགས་ཁྱད་པར་གྱི་སྤྱི་ལ། སྔགས་རང་མཚན་པར་རློམ་ནས་སྔགས་
བཟླས་པས་སོ། །ཁྱབ་སྟེ། སྔགས་རང་སྤྱིའི་རང་བཞིན་རྣམས་ངོ་བོ་གཅིག་ནི་བརྗོད་པར་
འདོད་ནས་སྔགས་ཀྱི་བརྡ་བྱེད་པ་པོ་རྣམས་ཀྱིས་བརྗོད་པའི་ཕྱིར། དངོས་པོ་ལ་མ་ཡིན་ལ། 
ཡིད་ཀྱི་བཟླས་པ་དོན་མེད་འགྱུར་དང་གཅིག་གོ། 
གསུམ་པ་ནི། གལ་ཏེ་ཡི་གེ་ལས་དོན་གཞན་པའི་ཡི་གེའི་གོ་རིམ་མེད་ན་རོ་དང་མཚོ་སྟེ་
ར་སཿས་ར་ཞེས་ཐོས་པ་ལས་འབྲས་བུ་རོ་མཚོ་ཐ་དད་པ་རྟོགས་པ་མེད་པར་ཐལ་ལོ་ཞེ་ན། 
དེ་ནི་ནས་ཡོད་ལ། ར་སཿས་རཿའི་ཡི་གེའི་གོ་རིམ་ཆོས་ཅན། སྐྱེས་བུས་བྱས་ཏེ། ཡི་གེའི་ངོ་བོ་
ཡིན་པས་སོ། །ཡི་གེ་ནས་སྒྲ་སྐྱེ་བོ་ལ། ཡི་གེ་ས་རཿཆོས་ཅན་རང་ལས་རྫས་ཐ་དད་པའི་རང་
གི་གོ་རིམ་རྟག་པ་མེད་པས་གོ་རིམ་མེད་པ་མིན་ཏེ། རང་རྒྱུར་གྱུར་པའི་ཀུན་སློང་རིམ་ཅན་
ལས་རིམ་ཅན་དུ་འབྱུང་བས་སོ། །
དེ་ཡིན་ནས་འགྱུར་བ་ཡིན་ལ། ཆོས་ཅན་དང་ཆོས་འདྲ། རང་གི་ཆ་ཤས་འཛིན་པའི་ཉན་
ཤེས་ཀྱིས་རང་གི་ཆ་ཤས་རིམ་གྱིས་བཟུང་བས་སོ། །ཤེས་དེས་རྩ་བར་ངེས་སྐྱེས་པའི་ཤེས་པ་
ཅན་ལ། ས་ར༔འི་ས་ཡི་སྲོག་ཨ་ཆོས་ཅན། ས་ཡི་ཁྱད་པར་ཅན་དུ་བརྗོད་དུ་རུང་སྟེ། ས་ཡི་ཆ་
ཤས་འཛིན་པའི་ཉན་ཤེས་ལས་རང་གི་ཆ་ཤས་འཛིན་པའི་ཉན་ཤེས་འབྱུང་བས་ས་ཡི་ཁྱད་
པར་ཅན་དུ་བརྗོད་པས་སོ། །དེ་ཐོས་ནས་དྲན་བྱེད་ལ། ཆོས་ཅན་དང་ཆོས་རྣ་བས་ངེས་པར་
འགྱུར་བ་ཡིན་དང་གཅིག་ཅིང༌། རང་དྲན་པའི་དྲན་ཤེས་རིམ་ཅན་གྱིས་རིམ་བཞིན་དུ་དོན་
མཐུན་དུ་དྲན་པས་སོ། །དེ་ནི་རྒྱུ་དང་ནས་བྱས་པའི་ཉིད་ལ། ཆོས་ཅན་དང་ཆོས་འདྲ། རང་

རྒྱུ་ཀུན་སློང་རིམ་ཅན་གྱི་འབྲས་བུ་ཡིན་ཅིང༌། རང་གི་ཆ་ཤས་འཛིན་པའི་ཉན་ཤེས་དང་དྲན་
ཤེས་རིམ་ཅན་གྱི་རྒྱུ་ཡིན་པས་སོ། །ཁྱབ་སྟེ། དེ་ལྟའི་རིམ་པ་དེ་དག་སྐྱེས་བུ་བྱས་པ་ཉིད་དུ་
བརྗོད་པས་སོ། །དེ་ཕྱིར་ནས་ཐ་དད་ལ། ས་རའི་ས་དང༌། ར་སའི་ས་ཆོས་ཅན། གཅིག་མིན་
པར་ཐལ། གདངས་དང་མཚོན་བྱེད་ཀྱི་བཀོད་པ་འདྲ་བས་གཅིག་ཏུ་འཁྲུལ་གྱི། རང་ཀུན་
ནས་སློང་བར་བྱེད་པའི་སེམས་ཀྱི་ནུས་པའི་ཁྱད་པར་ལས་སོ་སོ་ཐ་དད་པར་སྐྱེས་པས་སོ། 
། ལྷན་ཅིག་ནས་བྱེད་ལ། ར་ས་དང་ས་ར་ཞེས་པའི་ཚིག་ཆོས་ཅན། རང་ལས་རྫས་གཞན་པའི་
གོ་རིམ་རྟག་པ་མེད་པས། རོ་མཚོ་སོ་སོར་གོ་མི་ནུས་པ་མིན་པར་ཐལ། དེ་མེད་ཀྱང་འབྲས་
བུ་རོ་མཚོ་སོ་སོར་གོ་བའི་ཁྱད་པར་བྱེད་པས་སོ། །ཡི་གེ་ནས་འགལ་བའི་ཕྱིར་ལ། ཡི་གེའི་
གོ་རིམ་ཆོས་ཅན། སྐྱེས་བུ་ལ་ལྟོས་མེད་རུ་བསྒྱུར་མི་རུང་གི་གོ་རིམ་མ་ཡིན་ཏེ། སྐྱེས་བུའི་
རྟོག་དཔྱོད་ཇི་ལྟ་བ་བཞིན་དུ་སྐྱེ་བའི་གོ་རིམ་ཡིན་པས་སོ། །སྐྱེ་བུས་ནས་རིགས་པ་བཞིན་ལ། 
ཤེས་བྱ་ཆོས་ཅན། རིག་བྱེད་ཡི་གེའི་གོ་རིམ་ཡང་སྐྱེས་བུ་ལས་སྐྱེ་བར་གྲུབ་སྟེ། སྐྱེས་བུ་དང་
ཡན་ལག་རྣམས་རིམ་བཞིན་རྒྱུ་འབྲས་སུ་གྲུབ་པས་སོ། །
བཞི་པ་ནི། ཤེས་མཐུ་ནས་མེད་ཕྱིར་རོ་ལ། ཞི་སོགས་འབྲས་བུ་ཁྱད་ཅན་སྟེར་བའི་
སྔགས་ཀྱི་ཡི་གེའི་གོ་རིམ་གསར་དུ་བྱེད་པའི་སྐྱེ་བུ་ཆོས་ཅན། ཐ་མལ་པ་དང་ཐུན་མོང་མིན་
པ་ཉིད་དུ་གྲུབ་སྟེ། ཞི་སོགས་འབྲས་བུ་ཁྱད་པར་ཅན་སྟེར་བའི་སྔགས་ཀྱི་ཡི་གེའི་ལྡེབ་དང་
ནུས་པ་དང་ཆོ་ག་སོགས་མ་ནོར་བར་ཤེས་ཤིང༌། དེ་རང་གི་འདོད་པ་བཞིན་དུ་ཞི་སོགས་
འབྲས་བུ་གཏེར་ནུས་སུ་བྱིན་གྱིས་བརློབ་པའི་མཐུ་ཅན་ཡིན་པའི་ཕྱིར། ཁྱབ་སྟེ། གཞན་ཐ་
མལ་པ་ལ་ཤིན་ཏུ་དེ་དག་མེད་པའི་ཕྱིར་རོ། །འོ་ན་ཤེས་མཐུ་མེད་པའི་སྐྱེས་བུ་ནམ་མཁའ་
ལྡིང་གི་རྒྱུར་རིགས་པ་དག་ཇི་ལྟར་དུག་ཞི་བ་སོགས་ཀྱི་སྔགས་བྱེད་ཅེ་ན། གང་ཡང་སོགས་
ནས་འཇུག་ཕྱིར་རོ་ལ། ནམ་མཁའ་ལྡིང་གི་རྒྱུ་རིག་པའི་ཐ་མལ་སྐྱེས་བུ་དུག་ཞི་བའི་གསང་

སྔགས་འགའ་ཞིག་བྱེད་པ་པོ་ཆོས་ཅན། ཁྱོད་ཀྱི་དུག་ཞི་བའི་སྔགས་བྱེད་པའི་ནུས་པ་དེ་
གཞན་ལ་མ་ལྟོས་པར་ཁྱོད་ཁོ་ནའི་ནུས་པ་མ་ཡིན་ཏེ། ཁྱོད་ཀྱིས་དེ་བྱེད་པའི་ནུས་པ་དེ་གཙོ་
བོ་ནམ་མཁའ་ལྡིང་གི་རྒྱུད་རྩོམ་པ་པོའི་མཐུ་ལས་ཐོབ་པས་སོ། །དེར་ཐལ། གཙོ་བོ་དེས་
བཤད་པའི་དམ་ཚིག་སྐྱོང་ཞིང་མན་ངག་གི་རྗེས་སུ་འཇུག་ཅིང་ནན་ཏན་དུ་བྱེད་པས་ཁྱོད་
ཀྱིས་དེ་བྱེད་པར་ནུས་པས་སོ། །འབྲས་བུ་ནས་བརྗོད་ལ། ཞི་སོགས་འབྲས་བུ་སྟེར་སྔགས་
ཆོས་ཅན། སྤྱིར་རྒྱུ་རྐྱེན་གྱིས་བྱས་ཤིང་བྱེ་བྲག་ཏུ་སྐྱེའི་བུས་བྱས་ཏེ། སྐྱེས་བུས་བྱིན་གྱིས་
བརླབས་པས་འབྲས་བུ་འབྱིན་པས་སོ། །
སྐྱེས་བུ་ནས་གསལ་བ་ཡིན་ལ། ཤེས་བྱ་ཆོས་ཅན། སྐྱེས་བུ་ཁྱད་པར་ཅན་མེད་པར་
བརྟགས་ཡང་དག་གིས་མི་འགྲུབ་པར་ཐལ། སྔགས་བྱེད་པའི་སྐྱེས་བུ་ཕུལ་བྱུང་ཡོད་པས་སོ། 
། 
བློ་དབང་ནས་ཡོད་པ་མ་ཡིན་ལ། བློ་དང་ལྡན་པ་སོགས་ཆོས་ཅན། ཁྱོད་ལས་ཕུལ་བྱུང་
དུ་འདོད་པའི་སྐྱེས་བུ་ཕུལ་བྱུང་མིན་པར་བསྒྲུབ་པའི་བསྒྲུབ་བྱ་རྟོགས་པའི་རྗེས་དཔག་ཡོད་
པ་མ་ཡིན་ཏེ། ཁྱོད་དེ་སྒྲུབ་ཀྱི་ཁྱབ་པ་མ་ངེས་པའི་རྟགས་ལྟར་སྣང་ཡིན་པས་སོ། །དེར་ཐལ། 
དེ་སྒྲུབ་ཀྱི་མི་མཐུན་ཕྱོགས་ལ་འཇུག་པ་ཅན་གྱི་ལྷག་ལྡན་ཡིན་པས་སོ། །
དྲུག་པ་ལ་ལྔ། དོན་ངེས་སྐྱེས་བུས་བརྟགས་པ་རྫུན་པར་ཐལ། བྱས་ཚིག་ཚད་མ་ཡོད་
ན་ཁས་བླངས་འགལ། གྲགས་པས་དོན་ངེས་འགྲུབ་པའི་གཞན་ལན་དགག དོན་དེས་རིག་
བྱེད་ཉིད་ཀྱིས་སྨྲས་པ་དགག ངོ་བོ་ཉིད་ཀྱིས་ངེས་པ་སླར་ཡང་དགག་པའོ། །
དང་པོ་ནི། སྒྲ་ནི་ནས་ལ་སོགས་ལྡན་ལ། མེ་ལ་སྦྱིན་སྲེག་སྦྱིན་ཅེས་པའི་རིག་བྱེད་ཀྱི་
རིག་སྒྲ་ཆོས་ཅན། སྦྱིན་བསྲེག་སྦྱིན་པ་ཁོ་ན་ཁྱོད་ཀྱི་བརྗོད་བྱའི་དོན་ཡིན་པ་འདི་དཔྱོད་པ་
པས་རྟགས་པར་ཐལ། དེ་ཁོ་ནའི་རྗོད་བྱེད་ཡང་དག་དུ་རྒྱལ་དཔོག་པས་སྨྲས་ཤིང་འདི་ཁོ་

བོའི་དོན་དང་ཁོ་བོའི་འདི་ཁོ་བོའི་དོན་མིན་ཞེས་ཁྱོད་རང་གིས་བརྗོད་པར་མི་བྱེད་པས་སོ། 
། འདོད་ན་དེ་ཁོ་ནའི་བརྗོད་བྱའི་དོན་ཡིན་པ་འདི་ཆོས་ཅན། མི་བདེན་པར་ཐལ། དཔྱོད་པས་
བརྟགས་པ་ཡིན་ཅིང༌། དཔྱོད་པ་པ་དེ་ཡང་ཆགས་སོགས་དང་ལྡན་པས་སོ། །རྒྱལ་དཔོག་པ་
དེ་ཆོས་ཅན། ཁྱོད་ཁོ་ནས་རིག་བྱེད་ངེས་དོན་རིག་ལ། སྐྱེས་བུ་གཞན་གྱིས་དེ་མི་རིག་པའི་
ཁྱད་པར་མེད་པར་ཐལ། ཁྱོད་ཅིག་པུས་རིག་བྱེད་ཀྱི་ངེས་དོན་རིག་ལ་སྐྱེས་བུ་གཞན་གྱིས་
རིག་པ་མིན་པའི་རྒྱུ་མཚན་ཡང་དག་མེད་པས་སོ། །དེ་བཞིན་ནས་མི་འདོད་ལ། ཤེས་བྱ་ཆོས་
ཅན། རྒྱལ་དཔོག་དང་སྐྱེས་བུར་མཚུངས་ན། དེ་ལས་གཞན་པའི་རྒྱུ་མཚན་ཡང་དག་གཞན་
མེད་ཀྱང་རིག་བྱེད་ཀྱི་ངེས་དོན་ཤེས་པའི་སྐྱེས་བུ་གཞན་སྲིད་པར་ཐལ། རྒྱལ་དཔོག་པས་
རིག་བྱེད་ཀྱི་ངེས་དོན་ཡང་དག་པར་ཤེས་ཤིང་སྐྱེས་བུ་ཡིན་པ་ཙམ་ཁོ་ན་དེས་དེ་ཤེས་པའི་རྒྱུ་
མཚན་ཡང་དག་ཡིན་པས་སོ། །རྟགས་བགསལ་ཁས་སོ། །
གཉིས་པ་ནི། གང་གི་ཚིག་ཤིན་ལྐོག་ལས་མི་བསླུ་བར་ཚུར་མཐོང་གི་ཚད་མ་པས་གྲུབ་
པའི་སྐྱེས་བུ་དེ་རིག་བྱེད་ཀྱི་ངེས་(ཚིག)དོན་རིག་གི་གཞན་ནི་མིན་ཏེ་ཞེ་ན། རིག་བྱེད་ཀྱི་དོན་
ཆོས་དང་ཆོས་མིན་པ་དང་མཐོ་རིས་སོགས་རྣམས་ཆོས་ཅན། ཚུལ་མཐོང་མངོན་སུམ་དང་
དངོས་པོ་སྟོབས་ཞུགས་རྗེས་དཔག་གི་ཚད་མས་རྣམས་ཁྱོད་ལ་འཇལ་བྱེད་དུ་ཡོད་པ་སྲིད་པ་
མ་ཡིན་པར་ཐལ། ཤིན་ཏུ་ལྐོག་ཏུ་གྱུར་པས་སོ། །གང་གི་ནས་དོན་མེད་ཡིན་ལ། ཤེས་བྱ་ཆོས་
ཅན། སྐྱེས་བུས་མ་བྱས་པའི་ཚིག་དེ་ཚིག་ཚད་མའི་མཚན་ཉིད་དུ་དོན་མེད་པར་ཐལ། རང་གི་
བརྗོད་བྱ་ལ་མི་སླུ་བར་གྲུབ་པའི་ཚིག་དེ་ཚིག་ཚད་མའི་མཚན་ཉིད་ཡིན་པའི་ཕྱིར། གལ་ཏེ་
ཤིན་ཏུ་ནས་འདོད་འགྱུར་ལ། ཤེས་བྱ་ཆོས་ཅན། །དབང་པོ་ལས་འདས་པའི་དོན་རིག་པའི་
སྐྱེས་བུ་འགའ་ཡོད་པར་ཐལ། ཤིན་ལྐོག་ལུང་ལ་མ་ལྟོས་པར་རང་རྒྱུད་ཀྱི་ཚད་མས་ཤེས་
པའི་སྐྱེས་བུ་སྲིད་པས་སོ། །བདག་ཉིད་ནས་གང་ལ་རྟོགས་ལ། རྒྱལ་དཔོག་པའམ། རི་ཁྲོད་

པ་ཆོས་ཅན། གཞན་གྱི་མན་ངག་ལ་ལྟོས་པ་མེད་པར་བདག་ཉིད་ཀྱི་རིག་བྱེད་ཀྱི་ངེས་དོན་མི་
རྟོགས་པར་ཐལ། ཆགས་སོགས་དང་ལྡན་པས་སོ། །
གསུམ་ཁས་སོ། །གཞན་གྱི་མན་ངག་ལས་རིག་བྱེད་ཀྱི་ངེས་དོན་རིག་གོ་ཞེ་ན། ཆོས་
ཅན་དེ་མ་ཡིན་པར་ཐལ། ཁྱོད་ལས་གཞན་པའི་སྐྱེས་བུ་རིག་བྱེད་ཀྱི་ངེས་དོན་མི་རྟོགས་
པའོ། །དེར་ཐལ། དེ་ཆགས་སོགས་དང་ལྡན་པས་སོ། །གསུམ་ཁས་སོ། །རིག་བྱེད་ཉིད་ཀྱིས་
དེ་རིག་པར་བྱེད་དོ་ཞེ་ན། རིག་བྱེད་ཆོས་ཅན། གཞན་ལ་ལྟོས་མེད་དུ་རང་ཉིད་ཀྱིས་རང་གི་
ངེས་དོན་བཤད་ནས་སྐྱེས་བུས་རིག་པར་བྱེད་པ་མ་ཡིན་པར་ཐལ། དེ་ཡིན་ན་རྒྱལ་དཔོག་པ་
ལ་སོགས་པས་ཁྱོད་བཤད་པ་དོན་མེད་པར་འགྱུར་བས་སོ། །ཤེས་བྱ་ཆོས་ཅན། རིག་བྱེད་ཀྱི་
ངེས་དོན་ཡང་དག་པར་མི་རྟོགས་པར་ཐལ། དེ་རྒྱལ་དཔོག་སོགས་ཀྱིས་མི་རྟོགས། སྐྱེས་བུ་
གཞན་གྱིས་མི་རྟོགས། རིག་བྱེད་ཉིད་ཀྱིས་ཀྱང་གཞན་ལ་ལྟོས་མེད་དུ་རིག་པར་མི་བྱེད་པས་
སོ། །
དེས་ན་ནས་ཚད་མ་གང་ལ། ཨག་ནི་ཧོ་ཏྲ་ཛོ་ཧོ་ཡད་ཅེས་པའི་རིག་སྒྲ་ཆོས་ཅན། སྔགས་
སྦྱངས་ཀྱི་མར་མེར་བླུག་པ་ཁོ་ན་ཁྱོད་ཀྱི་བརྗོད་བྱ་ཡིན། ཁྱི་ཤ་ཟ་བ་ཁྱོད་ཀྱི་བརྗོད་བྱའི་དོན་
དུ་རུང་བ་མིན་ཞེས་པ་མི་འཐད་པར་ཐལ། དེ་འདྲའི་སྒྲུབ་བྱེད་ཡང་དག་མེད་པས་སོ། །
གསུམ་པ་ནི། དེ་དེ་ཁོ་ནའི་རྗོད་བྱེད་ཡིན་ཏེ། དེར་འཇིག་རྟེན་དུ་གྲགས་པས་སོ་ཞེ་ན། 
དེ་ལ་ནས་མཐོང་གང་ལ། འཇིག་རྟེན་པ་ཆོས་ཅན། དབང་པོ་ལས་འདས་པའི་དོན་མཐོང་
བའི་རྒྱུ་མཚན་གྱི་སྦྱིན་སྲེག་པ་ཁོ་ན། ཨག་ནི་སོགས་གྱི་རིག་བྱེད་སྒྲ་ཡི་དོན་ཡིན་ཁྱི་ཤ་ཟ་བ་
སོགས་དེ་ཡི་དོན་མིན་པའི་རྣམ་དབྱེ་མི་ནུས་པར་ཐལ། དབང་པོ་ལས་འདས་པ་དོན་མཐོང་
བ་མེད་པས་སོ། །དཔྱོད་པ་པ་ཆོས་ཅན། འཇིག་རྟེན་གྱི་གྲགས་པ་ཁོ་ན་རིག་བྱེད་ཀྱི་དོན་
ངེས་པའི་སྒྲུབ་བྱེད་དུ་འདོད་པ་མི་འཐད་པར་ཐལ། ཁྱོད་ཀྱི་རིག་བྱེད་འཆད་པ་ན་འཇིག་རྟེན་

གྲགས་པ་མིན་པའི་དོན་བརྗོད་པར་མཐོང་བས་སོ། །དེར་ཐལ། རིག་བྱེད་དུ་མཐོ་རིས་དང་
ལྷ་མོ་ཞེས་བཤད་པ་ལ་ཁྱོད་ཀྱིས་མཐོ་རིས་ནི་འཁྲིག་པའི་བདེ་བ་དང་ལྷ་མོ་ནི་རྩུབ་ཤིང་ངམ་
སྣོད་དོ་ཞེས་བཤད་པས་སོ། །
དེ་འདྲའི་ནས་ཉིད་དུ་འགྱུར་ལ། ཨག་ནི་ཞེས་སོགས་རིག་སྒྲ་ཆོས་ཅན། ཁྱི་ཤ་ཟ་བའི་
རྗོད་བྱེད་དུ་མི་རུང་བར་སྔགས་སྦྱངས་གྱི་མར་མེ་བླུག་པ་ཁོ་ནའི་རྗོད་བྱེད་ཁྱོད་ཀྱི་རྣམ་
བཤད་དུ་འགྱུར་བའི་རིག་བྱེད་ཀྱིས་མི་གྲུབ་ལ་ཁྱོད་ཀྱིས་རྣམ་བཤད་དུ་གྱུར་པའི་རིག་བྱེད་
ཁོ་རང་ཡང་ཁྱི་ཤ་ཟ་བའི་རྗོད་བྱེད་དུ་མི་རུང་བའི་རྒྱུུ་མཚན་ཡང་དག་མེད་པས་སོ། །
གྲགས་པ་ནས་ཅི་ཞིག་ཡིན་ལ། གྲགས་པ་ཆོས་ཅན། མི་བདེན་པ་རྫུན་པ་ཡིན་པར་
ཐལ། སྐྱེ་བོའི་ཚིག་ཡིན་པས་སོ། །དེ་ལ་ཁྱབ་པ་ཡོད་པར་ཐལ། སྐྱེ་བོ་རྣམས་ཆགས་སོགས་
དང་ལྡན་པས་སོ། །གསུམ་ཁས་སོ། །
གལ་ཏེ་སྦྱིན་སྲེག་སོགས་ཀྱི་སྒྲ་མར་མེར་བླུག་པ་ལས་འཇིག་རྟེན་ན་གྲགས་པ་དེ་ལ་
རྒལ་ནས་ཁྱི་ཤ་ཟ་བ་སོགས་ཀྱི་རྗོད་བྱེད་དུ་རྟོག་པ་ལ་རྒྱུ་མཚན་ཅི་ཡོད། དེས་ན་གྲགས་པ་
ལྟར་བཟུང་ངོ་ཞེ་ན། 
རབ་གྲགས་ནས་རྒྱུ་ཅི་ཡོད་ལ། འཇིག་རྟེན་གྱི་གྲགས་པ་ཆོས་ཅན། སྦྱིན་སྲེག་སོགས་ཀྱི་
སྒྲ་མར་མེ་བླུག་པ་ཁོ་ནའི་རྗོད་བྱེད་ཡིན་པའི་སྒྲུབ་བྱེད་ཡང་དག་ཏུ་གྱུར་པའི་རྒྱུ་མཚན་ཡང་
དག་མེད་པར་ཐལ། རྫུན་ཁོ་ན་ཡིན་པས་སོ། །རྟགས་བསལ་ལོ། །
གྲགས་པ་ནས་བསྐྱེད་པ་ནི་ལ། རིག་བྱེད་ཀྱི་སྒྲ་ཆོས་ཅན། འཇིག་རྟེན་གྱི་གྲགས་པ་
ལས། བརྗོད་བྱའི་དོན་གཅིག་ཁོ་ནར་ངེས་པ་མ་ཡིན་པར་ཐལ། འཇིག་རྟེན་གྱི་གྲགས་པས་
ཁྱོད་དོན་སྣ་ཚོགས་ལ་འཇུག་པར་ཤེས་པར་བྱེད་(པ་མཐོང)བས་སོ། །
གང་ཕྱིར་ནས་མཐོང་ལ། ཤེས་བྱ་ཆོས་ཅན། འཇིག་རྟེན་གྲགས་པས་རིགས་སྒྲ་དོན་སྣ་

ཚོགས་ལ་འཇུག་པས་ཤེས་པར་བྱེད་དེ། འཇིག་རྟེན་གྱི་གྲགས་པ་ལ་མེ་ལ་སོགས་པའི་སྒྲ་
དོན་སྣ་ཚོགས་ལ་འཇུག་པར་མཐོང་བས་སོ། །
ངེས་བྱེད་ནས་མེད་ཕྱིར་རོ་ལ། རིག་སྒྲ་ཆོས་ཅན། དོན་དུ་མ་ལ་རྗོད་བྱེད་དུ་འཇུག་པས་
ཤེས་པར་བྱ་བ་ཡིན་ཏེ། དོན་གཅིག་ལས་གཞན་ལ་ཡང་བརྗོད་དུ་འཇུག་སྲིད་པའི་ཕྱིར་ཏེ། 
དོན་སྣ་ཚོགས་སྟོན་པར་རུང་བས་སོ། །
བཞི་པ་ན། འགའ་ཞིག་ནས་རྟག་པར་གྱིས་ལ། དཔྱོད་པ་པ་ཆོས་ཅན། རིག་བྱེད་ཀྱི་དོན་
ངེས་ཡིན་པར་རིག་བྱེད་ཀྱིས་རྒྱལ་དཔོག་ལ་བཤད་དོ་ཞེས་ཁྱོད་ཟེར་ཡང་རིག་བྱེད་དོན་ངེས་
པ་ཅན་དུ་ཁྱོད་རང་གིས་སྨྲས་པར་ཐལ། དེ་ལྟར་ཁྱོད་ཀྱིས་བརྗོད་པ་གང་ཞིག རིག་བྱེད་ཉིད་
ཀྱིས་དེ་སྐད་སྨྲ་མི་ནུས་པས་སོ། །དཔེར་ན་འགའ་ཞིག་ལམ་ནི་འདི་ཡིན་ཞེས་སྡོང་དུམ་འདི་
ནི་སྨྲའོ་ཞེས་ཟེར་བ་བཞིན་ནོ། །
ཐམས་ཅད་ནས་གང་ལརྩ་བར་ལས་ཡིན་ལ། རིག་བྱེད་ཀྱི་སྒྲ་ཆོས་ཅན། དེ་རེ་རེ་ཁོ་ནའི་
རྗོད་བྱེད་དུ་ངེས་པ་མིན་པར་ཐལ། དོན་ཐམས་ཅད་ལ་རྗོད་བྱེད་དུ་རུང་བས་སོ། །
བརྗོད་འདོད་ནས་འདས་ཞེས་ལ། ཆོས་ཅན། སྨྲ་བ་པོའི་རྗོད་བྱེད་ཀྱི་ཡུལ་བརྗོད་པ་
ལས་མ་རྟོག་པར་སྐྱེས་བུས་མ་བྱས་པའི་དོན་ངེས་སྐྱེས་བུས་མི་ཤེས་པར་ཐལ། དེ་དབང་པོའི་
ཡུལ་ལས་འདས་པས་སོ། །གསུམ་ཁས་སོ། །
བརྗོད་འདོད་ནས་ཡིན་ཞིང་ལ། བརྗོད་འདོད་ལ་སྣང་བའི་དོན་བརྗོད་པ་ན་ཆོས་ཅན། 
སྨྲ་བ་པོའི་བརྗོད་འདོད་ནི། རྗོད་བྱེད་ཀྱི་སྒྲ་ཐུན་མོང་མིན་པའི་ཡུལ་ལ་སོ་སོར་ངེས་པའི་རྒྱུ་
མཚན་ཡིན་ཏེ། གང་ཞིག་བརྗོད་པར་འདོད་པའི་དོན་དེ་ཉིད་རྗོད་པར་བྱེད་པས་སོ། །
བརྡ་ནི་ནས་བྱེད་ཡིན་ལ། ཆོས་ཅན་སྨྲ་བ་པོའི་བསམ་པ་སྟོན་པའི་བརྡ་ནི་རྗོད་བྱེད་སྒྲ་
རྣམས་དོན་ངེས་པའི་གསལ་བྱེད་ཡིན་ཏེ། གང་བརྗོད་པར་འདོད་པའི་བརྗོད་བྱ་ལ། སྨྲ་བ་

པོས་རྗོད་བྱེད་རྣམས་བརྡར་བྱེད་པས་སོ། །
དེ་ནི་ནས་གང་ལས་ལ། རིག་སྒྲ་ཆོས་ཅན། དོན་རེ་རེ་ཁོ་ནར་མ་ངེས་པར་ཐལ། དེར་
ངེས་པའི་རྒྱུ་བརྗོད་འདོད་གསལ་བྱེད་བརྡ་མེད་པས་སོ། །དེར་ཐལ། སྐྱེས་བུས་མ་བྱས་པའི་
སྒྲ་ཡིན་པས་སོ། །
ལྔ་པ་ནི། རང་བཞིན་གྱིས་དོན་རེ་རེ་ཁོ་ནའི་རྗོད་བྱེད་དུ་ངེས་ན་དེ་ཡི་ཕྱིར། རིག་བྱེད་སྒྲ་
ཆོས་ཅན། དོན་གཞན་དང་གཞན་ལ་བརྗོད་འདོད་དེས་སྦྱར་དུ་མི་རུང་བར་ཐལ་ལོ། །ཆོས་
ཅན་དོན་སྟོན་པ་བརྡ་སྦྱར་བ་ཡང་དོན་མེད་པར་ཐལ། རྟགས་འདྲའོ། །ཕྱི་མ་ལ་ཁྱབ་པ་མེད་
དེ། 
བརྡ་ལས་རིག་བྱེད་ཀྱི་སྒྲ་རྣམས་དོན་ངེས་པའི་རང་བཞིན་གྱི་ཁྱད་པར་དེ་གསལ་བར་
བྱེད་ཅེ་ན། ངེས་པ་གང་ལས་ཡིན་ལ། ཆོས་ཅན། ངོ་བོ་ཉིད་ཀྱིས་དོན་རེ་རེ་ཁོ་ནའི་རྗོད་བྱེད་
དུ་ངེས་པ་མ་ཡིན་པར་ཐལ། དོན་སྟོན་པའི་ནུས་བརྡས་གསལ་བར་བྱེད་དགོས་པས་སོ། །
གང་ལ་ནས་ཤེས་བྱ་གང་ལ། དེ་ཉིད་འཆད་པ་དེ་ཆོས་ཅན། དོན་རེ་རེ་ཁོ་ན་ལ་བརྡ་སྦྱོར་
བའི་ངེས་པ་མེད་པར་ཐལ། བརྡ་དེ་འདོད་པ་ཙམ་གྱིས་རང་སྒར་སྦྱོར་བས་སོ། །
དེ་ནས་ནས་མི་འགྱུར་ལ། ངག་གི་བརྡ་ཆོས་ཅན། རིག་སྒྲ་དོན་རེ་རེ་ཁོ་ནའི་རྗོད་བྱེད་
ཡིན་པའི་གསལ་བྱེད་དུ་མི་གྱུར་བར་ཐལ། རིག་སྒྲ་དོན་དུ་མའི་རྗོད་བྱེད་དུ་རུང་བའི་གསལ་
བྱེད་དུ་ཡང་རུང་བས་སོ། །
གཉིས་པ་ལ་གཉིས། འདོད་པ་བརྗོད། སུམ་འབྱིན་བཤད་པའོ། །དང་པོ་ནི། གང་ཕྱིར་
ནས་ཟེར་རོ་ལོ་ལ། སྦྱིན་སྲེག་སོགས་ཀྱི་རིག་སྒྲ་ཆོས་ཅན། བདེན་དོན་ཅན་ཡིན་ཏེ། རིག་
བྱེད་ཀྱི་ཕྱོགས་ཅིག་ཡིན་པའི་ཕྱིར། དཔེར་ན་མེས་གྲང་བ་ལྡོག་ཟླ་བ་བཅུ་གཉིས་ལོ་ཡིན་
ཞེས་སོགས་ཀྱི་ངག་བདེན་པ་བཞིན། ཞེས་དེ་སྐད་གཞན་དག་ཟེར་ལོ། །

གཉིས་པ་ལ་གསུམ། སྒྲུབ་བྱེད་མ་ངེས། བསྒྲུབ་བྱ་མི་འཐད། ཧ་ཅང་ཐལ་བ་སྤང་བའོ། 
། དང་པོ་ནི། མེས་གྲང་བ་ལྡོག་ཅེས་པ་བདེན་པ་བཞིན་ཞེ་ན། རོ་འདྲ་ནས་འདི་འདྲ་ཅི་རྩ་བར་
བཀག་ལ། རིག་བྱེད་ཀྱི་ཕྱོགས་གཅིག་ཡིན་པ་ཆོས་ཅན། དེ་དེར་སྒྲུབ་པའི་རྟགས་ཡང་དག་
མ་ཡིན་པར་ཐལ། དེ་ཡི་མ་ངེས་པའི་རྟགས་ཡིན་པས་སོ། །དེར་ཐལ། དེ་ཡི་ཁྱབ་པ་འཁྲུལ་
པ་ཅན་གྱི་ཕྱོགས་ཆོས་ཡིན་པས་སོ། །ཇི་ལྟར་འཁྲུལ་ན་གཟུགས་མཚུངས་པས་རོ་འདྲ་བར་
བསྒྲུབ་པ་དང༌། སྣོད་གཅིག་ཏུ་ཚུད་པས་ཚོས་པར་བསྒྲུབ་པ་བཞིན་ནོ། །
གཉིས་པ་ནི། སྐྱེས་བུ་རྟག་པ་ནས་མུ་ཅོར་གྱི་རྒྱལ་པོ་ལ། རིག་བྱེད་ཀྱི་བསྟན་བཅོས་
ཆོས་ཅན། བདེན་པའི་དོན་ཅན་དུ་ཁས་ལེན་པ་མི་འཐད་པར་ཐལ། ཆེས་མི་རིགས་པ་སྟོན་
པས་སོ། །དེར་ཐལ། སྐྱེས་བུའམ་བདག་རྟག་པ་གཅིག་རྒྱུ་ལས་བྱེད་པ་པོ་དང་འབྲས་བུ་རྣམ་
སྨིན་ལོངས་སྤྱོད་པར་བྱེད་པ་པོ་བརྗོད་ཅིང༌། དངོས་པོ་རྣམས་རྟག་པ་དང་སྤྱི་ཡོན་ཏན་ལས་
ལ་སོགས་པ་དབང་པོས་བཟུང་བྱ་དང༌། རྟག་པ་ཡང་རྐྱེན་ལ་ལྟོས་ནས་རྒྱུ་དང་དངོས་པོ་གྲུབ་
ཟིན་མི་ཕན་པའི་རྟེན་གྱིས་གནས་པ་དང༌། རང་ལས་ཕྱིས་འབྱུང་གི་འཇིག་རྒྱུ་འཇིག་པ་དང༌། 
གཞན་ཡང་ནས་སྤྱོད་ཡུལ་ལམ་གྱི་དོན། རང་བློ་ལྐོག་གྱུར་དང༌། སྒྲ་སོགས་རྟག་པ་དང་ལུང་
ལ་ལྟོས་པ་རྗེས་དཔག་དང་འགལ་བ་ལ། ཐབས་དང་མ་འབྲེལ་བའི་སྦྱིན་སྲེག་དང་ཁྲུས་
ཀྱིས་སྡིག་པ་སྦྱོང་ནུས་པ་དག་ནི་བརྗོད་པར་བྱེད་པས་སོ། །དེས་ན་འགལ་བ་དུ་མ་སྟོན་པའི་
བསྟན་བཅོས་བདེན་པའི་དོན་ཅན་དུ་ཁས་ལེན་པའི་སྤྱོད་པ་པ་དག་བུ་མེད་གཡེམ་མས་མུ་
ཅོར་སྨྲས་པ་བདག་པོ་ལས་བརྒྱལ་བ་བཞིན་ནོ། །
གསུམ་པ་ནི། གལ་ཏེ་ནས་མེད་པ་མིན་ལ། ཤེས་བྱ་ཆོས་ཅན། སྐྱེས་བུའི་ཚིག་ཐམས་
ཅད་བདེན་པར་ཐལ། སྐྱེས་བུའི་ཚིག་ཡིན་པའི་བདེན་ཚིག་སྲིད་པས་སོ། །ཁྱབ་པ་ཁས་
བླངས་སོ། །

བཞི་པ་མཇུག་བསྡུ་བ་ནི། རྗོད་པ་པོ་ནས་འབྲས་མིན་ལ། བུམ་པ་ཞེས་པའི་སྒྲ་ཆོས་
ཅན། བུམ་པ་དང་བདག་གཅིག་གམ་དེ་བྱུང་དུ་འབྲེལ་བ་གང་ཡང་མེད་པར་ཐལ། བུམ་པ་
མེད་ཀྱང་སྐྱེས་བུའི་བརྗོད་འདོད་ཙམ་ལས་སྐྱེ་བས་སོ། །འདོད་ན། འདི་ལས་ནས་ཡོད་མ་
ཡིན་ལ། ཆོས་ཅན་བུམ་པ་དང་མི་འཁྲུལ་བའི་འབྲེལ་པ་ཡོད་པ་མ་ཡིན་པར་ཐལ། འདོད་པ་
དེ་ཡི་ཕྱིར། རྗོད་བྱེད་སྒྲ་རྣམས་ཀྱི་འཇུག་པ་སྟེ། །སྐྱེ་བའི་ནི་བརྗོད་བྱ་ལས་དེ་མཐོང༌། དེ་ལས་
ཚིག་སྐྱེ་བས་རྒྱུད་པས་དོན་གྱི་འབྲས་བུ་ཡིན་ནོ། །ཞེ་ན། ཕན་ཚུན་ནས་ཇི་ལྟར་འགྱུར་ལ། སྒྲ་
ཆོས་ཅན། རྟག་མི་རྟག་ཏུ་བརྗོད་པ་འཇུག་པར་མི་འགྱུར་བར་ཐལ། རྟག་མི་རྟག་ཏུ་མེད་པས་
སོ། །དེར་ཐལ། དེ་གཉིས་ཕན་ཚུན་སྤངས་ཏེ་འགལ་བས་སོ། །དེས་ན་ནས་ངེས་པ་ཡིན་ལ། 
ལུང་ཆོས་ཅན། རང་གི་བརྗོད་བྱ་དང་ངོ་བོ་ཉིད་ཀྱི་འབྲེལ་བའི་སྒོ་ནས་ཁྱོད་ལ་རང་གི་བརྗོད་
བྱ་ཚད་མས་ངེས་པ་མིན་པར་ཐལ། ཁྱོད་རང་གི་བརྗོད་བྱ་དང་ངོ་བོ་ཉིད་ཀྱིས་འབྲེལ་པ་མ་
གྲུབ་པས་སོ། །དེ་ཕྱིར་ནས་འགྲུབ་མི་འགྱུར་ལ། ཆོས་ཅན་གཞི་འདིར་བསྐལ་དོན་སྟོན་བྱེད་
དུ་ལོག་པ་ཙམ་གྱིས་གཞི་འདིར་བསྐལ་དོན་མེད་པར་མི་འགྲུབ་སྟེ། གཞི་འདིར་དེ་ཡོད་ཀྱང་
གཞི་འདིར་ཁྱོད་ཀྱིས་སྟོན་པའི་ངེས་པ་མེད་པས་སོ། །དེས་ན་ནས་མི་འགྲུབ་པོ་ལ། བསྐལ་
དོན་ཐ་མལ་གྱི་ཚད་མ་གསུམ་གྱིས་མ་དམིགས་པ་ཆོས་ཅན། གཞི་འདིར་བསྐལ་དོན་མེད་
ངེས་སུ་སྒྲུབ་པའི་རྟགས་ཡང་དག་མ་ཡིན་ཏེ། བསྐལ་དོན་མེད་པས་མ་ཁྱབ་པས་སོ། །
གཉིས་པ་ནི། རིག་བྱེད་ཚད་མ་ནས་རྟགས་ལྔ་ཡིན་ལ། དཔྱོད་པ་བ་ཆོས་ཅན། བླུན་
པོ་ཤེས་རབ་འཆལ་པ་ཡིན་ཏེ། དེ་ཡི་རྟགས་ལྔ་ཚང་བས་སོ། །རྟགས་ལྔ་ནི་རིག་བྱེད་ཚད་
མའམ། བདེན་པར་སྨྲ་ཞིང་རྒྱུ་རྟག་པ་འགའ་འབྲས་བུའི་སྐྱེད་བྱེད་དོ། །ཞེས་སྨྲ་བ་དང༌། ཡོན་
ཏན་མེད་པར་ཁྲུས་ལ་དཀར་པོའི་ཆོས་སུ་འདོད་པ་དང༌། ཚུལ་ཁྲིམས་ལ་སོགས་མེད་ཀྱང་
བྲམ་ཟེ་ཡིན་ནོ་ཞེས་སྨྲ་བ་དང༌། སེམས་ཀྱི་སྡིག་པ་གཞོམ་པའི་ཕྱིར། ལུས་བརྡུང་པ་བརྩོམ་

ཞིང་ནན་ཏན་བྱེད་དགོས་སོ་ཞེས་སྨྲ་བས་སོ། །རང་དོན་ལེའུའི་འགྲེལ་བཤད་གཞན་ལ་ཕན་
ཐོགས་པར་གྱུར་ཅིག།      །། 

༄༅། །ལེའུ་གཉིས་པའི་རྣམ་བཤད་གསལ་བ་
བཞུགས་སོ། །
༄༅། །སྭསྟི། རང་གི་ཐུགས་ཉམས་བཞེས་པའི་ལམ། །བསྟན་པ་ཇི་བཞིན་ཞུགས་པ་
རྣམས། །ཐར་པའི་ལམ་ལ་མི་འཁྲུལ་བའི། །སྟོན་པ་བདེ་གཤེགས་སྐྱོབ་ལ་འདུད། །
གཉིས་པ་ཚད་མར་གྱུར་པ་བཤད་པ་ལ། ཚད་མར་བསྟོད་པའི་རྒྱུ་མཚན་དང་དགོས་པ་
གཉིས་ལས། དང་པོ་ལ་གཉིས། ཚིགས་བཅད་རིམ་བཞིན་བཤད་དེ་རང་བཞིན་རྟགས་ལས་
ཚད་མར་སྒྲུབ། རིམ་ལས་ལྡོག་སྟེ་བཤད་ནས་འབྲས་བུའི་རྟགས་ཀྱིས་ཚད་མར་བསྒྲུབ་པའོ། 
། 
དང་པོ་ལ་དྲུག་སྟེ། ཚད་མ། གྱུར་པ། ཕན་བཞེད་པ། སྟོན་པ། བདེ་གཤེགས། སྐྱོབ་
པ་བཤད་པའོ། །དང་པོ་ལ་གཉིས། ཚད་མ་སྤྱི་ཡི་མཚན་ཉིད་དང་། དེ་ལྡན་སངས་རྒྱས་ཚད་
མར་སྒྲུབ་པའོ། །
དང་པོ་ལ་མི་བསླུ་བ་དང༌། མ་ཤེས་དོན་གསལ་མཚན་ཉིད་དུ་བསྟན་པ་གཉིས་སོ། །དང་
པོ་ནི། ཚད་མར་གྱུར་པ་འགྲོ་ལ་ཕན་བཞེད་པ། །སྟོན་པ་བདེ་གཤེགས་སྐྱོབ་ལ་ཕྱག་འཚལ་
ཏེ། །ཞེས་པ་འཆད་དེ། ཚད་མར་གྱུར་པ་ནི་ཚད་མར་འཁྲུངས་པ་སྟེ། བསམ་སྦྱོར་ཕུན་ཚོགས་
ཕན་བཞེད་དང་སྟོན་པ་དོན་གཉིས་ཕུན་ཚོགས་བདེ་གཤེགས་དང་སྐྱོབ་པ་སྟེ། རྒྱུ་འབྲས་ཕུན་
ཚོགས་ཀྱི་སྒོ་ནས་འཁྲུངས་པ་ལ་ཕྱག་འཚལ་ནས། ཞེས་པའོ། །ཅི་ཡི་ཕྱིར་ཚད་མར་བརྗོད་ཅེ་

ན། ཐ་སྙད་པའི་ཚད་མ་དང་འདྲ་བས་སོ། །
འོ་ན་ཚད་མའི་མཚན་ཉིད་དམ་ངོ་བོ་ཇི་ལྟ་བུ་ཞེ་ན། རང་གིས་གཞལ་བ་ལྟར་གྱི་འཇུག་
ཡུལ་ལ་སྐྱེས་བུ་བསླུ་བ་མེད་པ་ཅན་གྱི་ཡང་དག་ཤེས་པ་ཡིན་པས་སོ། །མི་ཤེས་མི་འཁྲུལ་བ་
ལྟ་བུ་མཚན་གཞིར་འཛིན་པར་བཟུང་ངོ༌། །མི་བསླུ་བ་དེ་ཉིད་འཆད་དེ། ཐ་སྙད་པའི་ཚད་མ་
ཆོས་ཅན། རང་གི་འཇུག་ཡུལ་ལ་མི་བསླུ་བ་ཡིན་ཏེ། རང་གིས་གཞལ་བ་ལྟར་གྱི་དངོས་པོ་
དོན་བྱེད་ནུས་པར་གནས་པ་སྟེ་རྟོགས་ནས་ཞུགས་པས་སྐྱེས་བུས་འཇུག་ཡུལ་ཐོབ་པར་བྱེད་
པས་སོ། །དེ་ཉིད་མི་བསླུ་བའི་རྒྱུ་ཡིན་པའི་ཕྱིར་མི་བསླུ་བར་བརྗོད་ཅེས་བྱའོ། །
འོ་ན་སྒྲ་བྱུང་ཚད་མིན་དུ་འགྱུར་ཏེ། དེ་མེད་པས་སོ་ཞེ་ན། སྒྲ་བྱུང་དེ་གང་འདི་བུམ་པའོ། 
། ཞེས་གནས་སྐབས་ལྔ་བྲལ་གྱི་ངག་སྒྲ་ལས་དེ་སྨྲ་བ་པོའི་ལྷ་སྦྱིན་ལ། བུམ་པའི་རྣམ་པ་ཤར་
བའི་བློ་ཡོད་པར་འཇལ་བའི་རྟོག་པ་ལྟ་བུ་སྒྲ་བྱུང་སྟེ། དེ་ཆོས་ཅན། མི་བསླུ་བ་ཅན་ཡིན་ཏེ། 
མངོན་པར་འདོད་པའི་འཇུག་ཡུལ་སྟོན་པའི་ཚད་མ་ཡིན་པས་སོ། །
དེ་འཆད་པ་ལ་དེ་འདྲའི་སྒྲ་ནི་ཆོས་ཅན། རང་སྨྲ་བ་པོ་ལ་བྱེད་པ་སྟེ། བརྗོད་འདོད་ཀྱི་
ཡུལ་དོན་བུམ་པ་གང་གི་རྣམ་པ་རབ་གསལ་ཏེ་སྣང་བའི་བློ་ཡོད་པར་སྒྲུབ་པ་དེ་ལ་ཚད་མ་སྟེ་
རྟགས་ཉིད་དུ་འགྱུར་ཏེ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། སྒྲ་ལས་དོན་རྟོགས་པའི་བློ་
ལ་སྒྲ་བྱུང་དུ་འདོད་ན་དེ་ཉིད་དེ་བུམ་སྒྲ་ཆོས་ཅན། གཞི་འགར་བུམ་པ་སྒྲུབ་པའི་རྟགས་ཡང་
དག་མ་ཡིན་ཏེ། དོན་བུམ་པའི་རྒྱུ་ཅན་མིན་པ་སྟེ། དེ་དང་མ་འབྲེལ་བས་སོ། །
གལ་ཏེ་མི་བསླུ་བ་ཚད་མའི་མཚན་ཉིད་ཡིན་ན། མངོན་སུམ་གྱི་རྗེས་སུ་སྐྱེས་པ་ཀུན་
རྫོབ་ཀྱི་བློ་ཡང་དེར་འགྱུར་རོ། །ཞེ་ན། བུམ་འཛིན་མངོན་སུམ་གྱི་རྗེས་སུ་སྐྱེས་པའི་ཀུན་
རྫོབ་ཀྱི་བློ་ནི་ཆོས་ཅན། མི་བསླུ་ཡང་ཚད་མར་མི་འདོད་དེ། རང་གི་ཚད་མ་སྔ་མས་བཟུང་
ཟིན་བྱེད་པ་མ་ཉམས་པའི་དོན་བསྣན་ནས་འཛིན་པའི་ཕྱིར། ཚད་མ་ཡིན་ན་མི་བསླུ་བའི་

ཤེས་པ་དགོས་ན་དབང་པོ་དེ་དོན། བདག་ཡིད་ཕྲད་པ་སོགས་ཚད་མ་མིན་ནམ་ཞེ་ན། སྐྱེས་
བུ་ཆོས་ཅན། ཚད་མ་ནི་ཡིན་ན་བློ་ཉིད་ཡིན་དགོས་ཏེ། ཚད་མ་དེ། བླང་དོར་གྱི་དངོས་པོ་ལ་
འཇུག་ལྡོག་བྱེད་པའི་རྒྱུའི་གཙོ་བོ་ཡིན་པའི་ཕྱིར། 
བསྒྲུབ་བྱའི་ཆོས་སྔ་མ་བཞིན་ཡུལ་གྱི་རྣམ་པ་ཐ་དད་པས་བློའི་དོན་རྟོགས་ཐ་དད་དུ་གྱུར་
པའི་ཕྱིར། དེར་ཐལ། དེ་ཡོད་ན་འདི་ཡོད་པ་སྟེ། བློ་རང་ཉིད་གཟུགས་ཀྱི་རྣམ་པར་སྣང་པས། 
གཟུགས་རྟོགས་པ་སོགས་སུ་འཇོག་པའི་ཕྱིར་རོ། །མི་བསླུ་བས་ཚད་མར་ཇི་ལྟར་གྲུབ་ཅེ་ན། 
དོན་ལ་མེ་ཡིན་ཅིང་རྟོག་པས་མེ་ཡིན་མིན་ཐེ་ཙོམ་ཟ་བའི་རྒྱང་རིང་པོའི་རྫས་ཁ་དོག་དམར་
པོ་འཛིན་པའི་མངོན་སུམ་ཆོས་ཅན། རང་མྱོང་བའི་རང་རིག་མངོན་སུམ་ལས་རང་གི་ངོ་བོ་
ཤེས་པ་ཡིན་པའི་ཆ་དེ་རྟོགས་པ་སྟེ། དངོས་སུ་ངེས་པར་གྱུར་ཏེ། ཚད་མ་ཡིན་པས་སོ། །དེ་
ཚད་མ་གང་ལས་ངེས་ཞེ་ན། ཆོས་ཅན། རང་མྱོང་གིས་མ་ངེས་ཀྱང་ཚད་མར་ངེས་བྱེད་ཡོད་
དེ། ཐ་སྙད་དེ་ཕྱིས་བྱུང་གི་དོན་བྱེད་པའི་ཡུལ་ཅན་གྱི་ཤེས་པ་ལས་ཚད་མ་ཉིད་དུ་ངེས་པར་
འགྱུར་བའི་ཕྱིར། ཐ་སྙད་ལས་ཚད་མར་རྟོགས་ན་དེའི་མཚན་ཉིད་སྟོན་པའི་བསྟན་བཅོས་
དོན་མེད་དོ་ཞེ་ན། དེའི་མཚན་ཉིད་སྟོན་པའི་བསྟན་བཅོས་ཆོས་ཅན། ཐ་སྙད་ལས་རྟོགས་
ཀྱང་དོན་མེད་མིན་པར་ཐལ། ཚད་མ་ཡིན་མིན་གྱི་རྣམ་དབྱེ་ལ་རྨོངས་པ་བཟློག་བྱེད་ཡིན་
པའི་ཕྱིར། 
གཉིས་པ་ནི། ཤེས་བྱ་ཆོས་ཅན། མི་བསླུ་བ་མཚན་ཉིད་ཀྱི་ཟུར་དུ་བཞག་པ་ལ་ཀུན་རྫོབ་
ཤེས་པ་སོགས་ཚད་མར་ཐལ་བའི་སྐྱོན་མེད་དེ། ཚད་མ་སྔ་མས་མ་ཤེས་པའི་དོན་གསར་
དུ་གསལ་བྱེད་དེ། རྟོགས་པ་ཡང་ཚད་མའི་མཚན་ཉིད་ཡིན་པའི་ཕྱིར། ཀྱང་ནི་མི་བསླུ་བར་
བསྡུད་དོ། །རང་གི་འཇུག་ཡུལ་གསར་དུ་རྟོགས་པའི་བློ་ཚད་མའི་མཚན་ཉིད་དོ། །
འོ་ན་སྔོ་སོགས་རང་གི་ངོ་བོ་རྟོགས་པའི་འོག་ཏུ་དེའི་སྤྱི་འཛིན་པའི་རྣམ་པར་ཤེས་པ་

ཡང་ཚད་མ་ཉིད་དུ་ཐོབ་པར་འགྱུར་རོ་ཞེ་ན། ཚད་མའི་མཚན་ཉིད་དཔྱོད་པ་ན་ཆོས་ཅན་སྔར་
མ་ཤེས་པའི་སྤྱི་ཤེས་པ་སོགས་ཚད་མར་མི་འགྱུར་བར་ཐལ། རང་གི་མཚན་ཉིད་སྔར་མ་
ཤེས་པ་གསར་དུ་ཤེས་པ་གང་ཡིན་པ་དེ་འདྲ་གཅིག་ཚད་མའི་མཚན་ཉིད་ཡིན་ཞེས་དགོངས་
པའི་ཕྱིར། དེའི་རྒྱུ་མཚན་ནི། ཆོས་ཅན། ཚད་མ་ལ་རང་གི་འཇུག་ཡུལ་གསར་དུ་ཤེས་པ་
དགོས་ཏེ། འབྲས་བུ་དོན་གཉེར་རྣམས་རང་གི་མཚན་ཉིད་ཁོ་ན་ལ་དཔྱད་ནས་འཇུག་པའི་
ཕྱིར་རོ། །
གཉིས་པ་ནི། བཅོམ་ལྡན་འདས་ཆོས་ཅན། ཚད་མའི་སྐྱེས་བུ་ཡིན་ཏེ། མངོན་མཐོ་ངེས་
ལེགས་སོགས་ལ་སྐྱེས་བུ་མི་བསླུ་ཞིང་གདུལ་བྱས་མི་ཤེས་པའི་བདེན་བཞི་སོགས་ཕྱིན་ཅི་མ་
ལོག་པར་སྟོན་པའི་སྐྱེས་བུ་མཐར་ཐུག་ཡིན་པའི་ཕྱིར། མི་བསླུ་མ་ཤེས་དོན་གསལ་ཚད་མ་
ཡིན་པ་དེ་བཞིན་དུའོ། །
གཉིས་པ་ལ་བཞི། རང་བྱུང་དགག་ཕྱིར་གྱུར་པ་སྨོས། །ཐུབ་ཆེན་ཐབས་ལ་ཚད་མར་
འཁྲུངས། །རང་བྱུང་དགག་པ་རྒྱས་པར་བཤད། །ཚད་མའི་སྒྲུབ་བྱེད་མེད་པ་སྤང་བའོ། །
དང་པོ་ནི། ཅི་ཡི་ཕྱིར་གྱུར་པ་སྨོས་ཞེ་ན། མཆོད་བརྗོད་ཀྱི་གྱུར་པ་ཞེས་པའི་ཚིག་ཆོས་
ཅན། དགོས་པ་ཡོད་དེ། སྤྱིར་མ་སྐྱེས་རྟག་པ་རང་བྱུང་གི་ཚད་མ་ནི་བཟློག་པའི་དོན་དུ་
གསུངས་པ་ཉིད་ཡིན་པའི་ཕྱིར། 
གཉིས་པ་ནི། བཅོམ་ལྡན་འདས་ཆོས་ཅན། ཚད་མའི་སྐྱེས་བུ་ཡིན་པར་རིགས་ཏེ། དེ་ཡི་
སྒྲུབ་བྱེད་ཐབས་ཁྱད་པར་ཅན་ལ་ལྟོས་ནས་ནན་ཏན་རབ་ཀྱིས་མཐར་ཐུག་པར་མཛད་པ་དེ་
ཡི་ཕྱིར། 
གསུམ་པ་ལ་བཞི། རྟག་པ་རང་བྱུང་ཚད་མ་དགག རང་བྱུང་ཡོད་པའི་སྒྲུབ་བྱེད་དགག
རང་བྱུང་ཀུན་གྱི་རྒྱུ་ཡིན་དགག་པའོ། །

དང་པོ་ནི། ཚད་མ་རྟག་པ་ཡོད་དེ། དབང་ཕྱུག་གི་ཤེས་པ་རྟག་པས་སོ་ཞེ་ན། ཤེས་བྱ་
ཆོས་ཅན། ཚད་མ་ཡིན་པའི་རྟག་པའི་དངོས་པོ་ཉིད་ཡོད་པ་མིན་པར་ཐལ། ཚད་མ་དེ་དངོས་
པོར་ཡོད་པ་རྟོགས་པའི་བློ་ཡིན་པའི་ཕྱིར་ཁྱབ་སྟེ། ཡུལ་ཤེས་བྱ་མི་རྟག་པ་ཉིད་ཀྱིས་ན་ཡུལ་
ཅན་དེ་ནི་མི་བརྟན་པ་ཉིད་ཡིན་དགོས་པའི་ཕྱིར་རོ། །དབང་ཕྱུག་གི་ཤེས་པ་མི་རྟག་ཀྱང་
དབང་ཕྱུག་རྟག་གོ་ཞེ་ན། དབང་ཕྱུག་གི་ཤེས་པ་དག་ནི་ཆོས་ཅན། དབང་ཕྱུག་རྟག་པ་ལས་
སྐྱེ་བ་མི་འཐད་པར་ཐལ། རིམ་བཞིན་སྐྱེ་བ་ཅན་ཡིན་པའི་ཕྱིར་རྟག་ཀྱང་རྐྱེན་ལ་ལྟོས་ནས་
ཤེས་པའི་རིམ་བཞིན་བསྐྱེད་ཅེ་ན། དབང་ཕྱུག་ཆོས་ཅན། ཁྱོད་ལས་ཚད་མ་རིམ་བཞིན་སྐྱེ་
བ་མིན་པར་ཐལ། རང་གི་རྐྱེན་ལ་ལྟོས་པ་མི་རུང་བའི་ཕྱིར་ཏེ། རྒྱུ་རྐྱེན་གྱི་རྣམ་པ་འགས་ཀྱང་
ཕན་གདགས་བྱ་མིན་པའི་ཕྱིར་ཏེ། རྟག་པས་སོ། །
གཉིས་པ་ནི། མི་རྟག རང་བྱུང་གི་ཚད་མ་ཡོད་དོ་ཞེ་ན། ཤེས་བྱ་ཆོས་ཅན། དེ་ཡོད་པ་
མིན་པར་ཐལ། དེ་ཡོད་པའི་སྒྲུབ་བྱེད་ཚད་མ་མེད་པ་ཉིད་ཀྱིས་སོ། །
གསུམ་པ་ནི། ངེད་ཀྱི་དབང་ཕྱུག་ལ་ཡང་སྒྲུབ་བྱེད་ཡོད་དེ། འཇིག་རྟེན་གྱི་གནས་ལུས་
བྱེད་པ་དབང་པོ་སོགས་ཆོས་ཅན། ཕུལ་དུ་བྱུང་བའི་བློ་ཅན་གྱི་སྐྱེས་བུས་བློ་སྔོན་དུ་བཏང་
ནས་བྱས་པ་ཡིན་ཏེ། སྡོད་ཅིང་འཇུག་པའི་ཕྱིར། སྟེའུ་བཞིན། དབྱིབས་ཀྱི་ཁྱད་པར་དང་ལྡན་
པའི་ཕྱིར། གཞལ་ཡས་ཁང་སོགས་བཞིན། དོན་བྱེད་ནུས་པའི་ཕྱིར་དགྲ་སྟ་སོགས་བཞིན། 
ལ་སོགས་པས་སེམས་མེད་པའི་ཕྱིར་སྟེའུ་སོགས་བཞིན་ཞེ་ན། སྤྱིར་བློ་ཙམ་སྔོན་དུ་སྒྲུབ་
བམ། ཁྱད་པར་དབང་ཕྱུག་རྟག་པའི་བློ་སྔོན་སོང་དུ་སྒྲུབ། དང་པོ་ལྟར་ན་ཆོས་ཅན། སྤྱིར་
བློ་སྔོན་སོང་ཙམ་སངས་རྒྱས་པའི་ངོར་རྟགས་ཡང་དག་གིས་སྒྲུབ་མི་དགོས་པར་ཐལ། ཁྱོད་
དེར་སངས་རྒྱས་པས་འདོད་པ་གྲུབ་ཟིན་པའི་ཕྱིར། གཉིས་པ་ལྟར་ན་འམ་གྱིས་བསྡུས་པ་
ཏེའུ་སོགས་ཆོས་ཅན། ཁྱོད་འཇིག་རྟེན་གྱི་གནས་སོགས་སྐྱེས་བུ་རྟག་པས་བློ་སྔོན་དུ་བཏང་

ནས་བྱས་པར་སྒྲུབ་པའི་ཆོས་ལྡན་གྱི་མཐུན་དཔེ་མ་གྲུབ་པར་ཐལ། མི་རྟག་པའི་སྐྱེས་བུས་
བྱས་པའི་ཕྱིར། 
ཡང་ན། དབྱིབས་སོགས་ཆོས་ཅན། སྡོད་འཇུག་སོགས་དེ་ཁྱོད་དབང་ཕྱུག་གིས་བྱས་
པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་ཁྱབ་པ་ལ་ཐེ་ཚོམ་ཟ་བའི་ཕྱིར། 
དེ་ཡང་དབང་ཕྱུག་ཆོས་ཅན། དབང་ཕྱུག་གིས་བྱས་པར་ཐལ། སྡོད་འཇུག་དང་དོན་བྱེད་
པས་སོ། །
བྱིན་རློབ་སྟེ། རང་བྱེད་པ་པོའི་སྐྱེས་བུ་ཕན་བྱེད་དུ་ཡོད་མེད་ཀྱི་རྗེས་སུ་འཇུག་ལྡོག་བྱེད་
པ་ཅན་གྱི་དབྱིབས་སོགས་ཅི་འདྲ་བ་ཆོས་ཅན། དེ་ལས་ཁང་བཟང་སྒོ་ཁང་སོགས་སྐྱེད་པར་
བྱེད་པ་པོའི་སྐྱེས་བུས་བྱས་པར་རྗེས་སུ་དཔོག་པ་གང་ཡིན་པ་རིགས་པ་དེ་ཉིད་ཡིན་ནོ། །
དེ་ཡི་ཕྱོགས་རབ་ཏུ་གྲུབ་ཅིང་ཁྱབ་པ་ཚང་བས་སོ། །འཇིག་རྟེན་གནས་ཀྱི་(བར་འདིར་
མ་ཡིག་ན་ལྡེབ་ལྷག་ཡོད་)དབྱིབས་ལས་ཐ་དད་པ་སྐྱེས་བུས་བྱས་པར་གྲུབ་པའི་བུམ་སོགས་ཀྱི་
དབྱིབས་སྒྲ་འཇུག་པར་མཚུངས་པས། དབྱིབས་ཙམ་དུ་ཐ་དད་མེད་པའི་ཕྱིར། ཞེས་པའི་
རྟགས་དེ་ཆོས་ཅན། འཇིག་རྟེན་གནས་ཀྱི་དབྱིབས་སོགས་སྐྱེས་བུ་ཁྱད་པར་ཅན་གཅིག་
གིས་བློ་སྔོན་དུ་བཏང་ནས་བྱས་པར་སྒྲུབ་པའི་རྟགས་ཡང་དག་དུ་རིགས་པ་མིན་པར་ཐལ་
ཏེ། ཆོས་ཀྱིས་མ་ཁྱབ་པས་སོ། །སྐྱ་བོའི་རྫས་ལས་མེ་བཞིན་ནོ། །དེ་ལྟ་མ་ཡིན་ན། གྲོག་
མཁར་ཡང་ཆོས་ཅན། རྫ་མཁན་དེས་བྱས་པར་གྲུབ་པར་ཐལ། རྫ་མཁན་གྱིས་བུམ་པ་ལ་
སོགས་འཇིམ་པའི་རྣམ་འགྱུར་འགའ་ཞིག་བྱེད་པའི་རྫ་བུམ་དང་འཇིམ་པའི་རྣམ་འགྱུར་འདྲ་
བའི་ཕྱིར། གལ་ཏེ་དབྱིབས་རྟགས་སུ་བཀོད་པ་ལ་དབྱིབས་ཀྱི་ཁྱད་པར་ལ་རྟགས་ནས་སྐྱོན་
བརྗོད་པ་འབྲས་མཚུངས་ཀྱི་ལྟག་ཆོད་དོ་ཞེ་ན། འབྲས་བུ་ཡི་སྤྱི་སྟེ་བྱས་ཙམ་ཆོས་ཅན། སྒྲ་མི་
རྟག་པ་སྒྲུབ་པར་བྱེད་པའི་རྟགས་ཡང་དག་ཡིན་ཏེ། དེ་ཡི་ཕྱོགས་ཆོས་དང་བསྒྲུབ་བྱའི་ཆོས་

ཀྱིས་རྗེས་འགྲོའི་ཁྱབ་པ་གྲུབ་པའི་ཕྱིར། དེ་ལྟར་ཡིན་པ་ལ་བྱས་པ་དང་འབྲེལ་པ་ཅན་སྒྲ་
བུམ་ཉིད་ཐ་དད་པའི་ཕྱིར་ན། དེ་གཉིས་ཀྱི་བྱས་ཐ་དད་དུ་ཕྱེ་ནས་སྒྲ་ཡི་བྱས་པ་དཔེ་བུམ་པ་
ལ་རྗེས་འགྲོ་མེད། དཔེ་བུམ་པའི་བྱས་པ་སྒྲ་ལ་མེད་པས་དཔེ་རྟགས་མ་གྲུབ་ཅེས་སྐྱོན་ལྟར་
སྣང་བརྗོད་པའི་ལྷས་སྦྱིན་གྱི་ངག་ཆོས་ཅན། འབྲས་མཚུངས་ཀྱི་ལྟག་ཆོད་དུ་འདོད་དེ། བྱས་
པ་སྒྲ་མི་རྟག་སྒྲུབ་ཀྱི་རྟགས་ཡང་དག་ཏུ་བཀོད་པ་ལ་བྱས་པའི་ཁྱད་པར་ལ་རྟགས་ནས་བྱས་
པ་དེ་སྒྲུབ་ཀྱི་རྟགས་ཡང་དག་མ་ཡིན་ནོ། །ཞེས་བརྗོད་པའི་སུན་འབྱིན་ལྟར་སྣང་ཡིན་པའི་
ཕྱིར། དབྱིབས་སྒྲ་འཇུག་པ་ཙམ་རྟགས་ཡིན་ནོ་ཞེ་ན། དབྱིབས་ཙམ་གྱི་རིགས་ཀྱི་ཁྱད་པར་
གཞལ་ཡས་ཁང་སོགས་ཀྱི་དབྱིབས་ལ་སྐྱེས་བུས་བྱས་པར་གྲུབ་པ་དང༌། སྒྲའི་སྤྱི་ནི་མཐོང་
བ་ལས་ཏེ། དབྱིབས་ཤེས་པའི་སྒྲ་འཇུག་པ་ཆོས་ཅན། ཁྱོད་ལས་རི་སོགས་ཀྱི་དབྱིབས་སྐྱེས་
བུས་བྱས་པའི་སྒྲུབ་བྱེད་དུ་མི་རིགས་ཏེ། དེ་སྒྲུབ་ཀྱི་ཁྱབ་པ་མེད་པས་སོ། །དཔེར་ན། ངག་
དང་ཕྱོགས་ལ་སོགས་རྭ་ཅན་ཡིན་ཏེ། གོ་སྒྲ་ཉིད་འཇུག་པའི་ཕྱིར་ཞེས་པ་བཞིན་ནོ། །དོན་
ལས་དོན་གྲུབ་ཀྱི་སྒྲ་མིན་ཞེ་ན། ཤེས་བྱ་ཆོས་ཅན། སྐྱེས་བུ་ཐམས་ཅད་ཀྱིས་ནི་འདོད་དོན་
ཐམས་ཅད་གྲུབ་པར་ཐལ། རྗོད་བྱེད་ཀྱི་སྒྲ་དེ་ཡོད་པ་ཙམ་གྱི་བརྗོད་བྱའི་དོན་གྲུབ་པས་ནའོ། 
། ཁྱབ་སྟེ། དབྱིབས་སོགས་སྒྲ་རྣམས་ཆོས་ཅན། ཁྱོད་ཀྱི་བརྗོད་རུང་དེ་དོན་གང་ནའང་མེད་པ་
མིན་ཏེ། བརྗོད་པར་འདོད་པའི་གཞན་དབང་ཙམ་གྱིས་འཇུག་པའི་ཕྱིར། སྒྲ་ཙམ་གྲུབ་པས་
དོན་འགྲུབ་པས་མ་ཁྱབ་པར་བསྟན་པ་འདིས་ནི་དཔྱད་པ་ཡིན་ནོ། །ཞེ་ན། སེར་སྐྱ་པ་ན་རེ། 
བློ་བདེ་ཆོས་ཅན། སེམས་མེད་དང་སོགས་པས་ནང་མ་ཡིན་ཏེ། མི་རྟག་པ་དང་སོགས་པས་
སྐྱེ་བ་ཅན་ཡིན་པའི་ཕྱིར། ཞེས་པ་དཔྱད་དོ། །
གོང་གི་སོགས་པས་འུག་པ་པས་ཤིང་ཆོས་ཅན། སེམས་ལྡན་ཡིན་ཏེ། ཤུན་པ་བཤུས་ན་
འཆི་བའི་ཕྱིར། ཞེས་པ་དཔྱད་དོ། །ཇི་ལྟར་ན། རྟགས་དེ་གཉིས་ཆོས་ཅན། དེ་སྒྲུབ་ཀྱི་རྟགས་

ཡང་དག་མ་ཡིན་པར་ཐལ། རྒོལ་བ་གཉིས་ཀྱིས་ཁྱེད་གཉིས་མིང་ཆོས་ཅན་གྱི་སྟེང་དུ་མཐུན་
སྣང་དུ་གྲུབ་ཀྱང་དོན་མཐུན་སྣང་དུ་མ་གྲུབ་པའི་ཕྱིར། དངོས་པོའི་ངོ་བོ་དེ་རྟགས་ཀྱི་དོན་
ཆོས་ཅན་ལ་མ་གྲུབ་ན། འདི་འདྲ་འདི་ཕྱོགས་ཆོས་མ་གྲུབ་པའི་ཚུལ་ལམ་རང་བཞིན་ཡིན་
ནོ། །ཤེས་བྱ་ཆོས་ཅན། སྒྲ་ཡི་སྟེང་དུ་རྟགས་བྱས་པ་གྲུབ་ན་བྱས་པའི་ཁྱད་པར་འགའ་ཞིག་
མ་གྲུབ་ཀྱང་དེ་ཡི་ཁྱད་པར་མ་གྲུབ་པས་བྱས་པ་སྒྲ་མི་རྟག་སྒྲུབ་ཀྱི་རྟགས་སུ་འགྱུར་བ་ལ་
གནོད་པ་མིན་ཏེ། སྒྲ་ཡི་སྟེང་དུ་ནམ་མཁའི་ཡོན་ཏན་ལ་བརྟེན་པ་སྟེ་དོན་གཅིག་ཏུ་འདུ་བའི་
བྱས་པ་སྒྲ་ཡི་སྟེང་དུ་མ་གྲུབ་ཀྱང་བྱས་པ་དེ་སྒྲུབ་ཀྱི་རྟགས་སུ་འགྱུར་བས་སོ། །དཔེ་དེ་བཞིན་
ནོ། །གང་ལ་དོན་གྲུབ་ལ་མིང་མ་གྲུབ་པ་དེ་ལ་ཅིར་འགྱུར་ཞེ་ན། རྟགས་ཀྱི་སྒྲ་སྟེ་མིང་རྒོལ་
བ་གཉིས་ལ་ཆོས་ཅན་གྱི་སྟེང་དུ་མཐུན་སྣང་དུ་མ་གྲུབ་ཀྱང་དངོས་པོ་སྟེ་དོན་མཐུན་སྣང་དུ་
གྲུབ་ན་བསྒྲུབ་བྱ་གྲུབ་པར་འགྱུར་ཏེ། དཔེར་ན་འུག་པ་པ་ལ་སངས་རྒྱས་པས་འབྱུང་བཞིའི་
རྡུལ་ཕྲན་ཆོས་ཅན། མི་རྟག་སྟེ། ལུས་ཅན་ཡིན་པའི་ཕྱིར། བུམ་པ་བཞིན་ཞེས་སྒྲུབ་བྱེད་དུ་
བཤད་པ་བཞིན་ནོ། །དེའང་སངས་རྒྱས་པ་ལ་རེག་བྱ་ཅན་ལ་ལུས་ཅན་གྱི་མིང་གྲགས་ཀྱི་བྱེ་
བྲག་པ་ལ་མ་གྲགས། བྱེ་བྲག་པ་ལ་ཐམས་ཅད་དུ་སོང་བ་མིན་པའི་རྫས་ཀྱི་ཚད་ལ་ལུས་ཅན་
དུ་གྲགས་ཀྱི་སངས་རྒྱས་པ་ལ་དེར་མ་གྲགས། དེས་ན་བྱེ་བྲག་པའི་ངོར་རྡུལ་ཕྲ་རབ་ལ་ལུས་
ཅན་གྱི་མིང་མ་གྲགས་ཀྱང༌། དེ་ཡི་དོན་གྲུབ་སྟེ། རྡུལ་ཕྲ་རབ་ལ་རེག་བྱ་བྱེ་བྲག་པས་ཀྱང་
འདོད་པ་རྟགས་སུ་འགྱུར་བ་བཞིན་ནོ། །སོགས་པས་ཐོགས་བཅས་བསྡུད་དོ། །རེག་བྱ་ཅན་
ཆོས་ཅན། ཁྱོད་ཀྱི་མིང་ལུས་ཅན་ཞེས་པ་དེ་བྱེ་བྲག་པའི་ངོར་རྡུལ་ཕྲ་རབ་ལ་གྲུབ་ཀྱང་དེ་ཡི་
ངོར་རྡུལ་ཕྲ་རབ་མི་རྟག་པར་སྒྲུབ་པའི་རྟགས་ཡང་དག་ཏུ་འགྱུར་ཏེ་མ་གྲུབ་ཀྱང་དེ་ཡི་ངོར་དེ་
སྒྲུབ་ཀྱི་ཚུལ་གསུམ་པར་འགྱུར་བས་སོ། །
རྟགས་དེ་ཉིད་ཆོས་ཅན་ལ་འཁྲུལ་བ་སོགས་ཡིན་ན་རྟགས་ཀྱི་སྒྲ་སྟེ་མིང་འཁྲུལ་པ་མེད་

ན་ཡང་སྒྲུབ་བྱེད་སྐྱོན་ལྡན་དུ་ཤེས་པར་བྱ་སྟེ། རྟགས་ཡང་དག་ཡིན་ན་ཆོས་ལ་འབྲེལ་པའི་
དངོས་པོ་སྟེ། རྟགས་ལས་འབྲེལ་ཡུལ་གྱི་དངོས་པོ་སྟེ། དོན་གྲུབ་དགོས་པའི་ཕྱིར། དཔེར་
ན། བ་ཁྲ་མོ་ཆོས་ཅན། རྭ་ཅན་ཡིན་ཏེ། འགྲོ་བའི་ཕྱིར་དང༌། གླང་པོ་ཆེའི་ཕྲུག་གུ་ཆོས་ཅན། 
གླང་པོ་ཆེ་ཡིན་ཏེ། ལག་ལྡན་ཡིན་པའི་ཕྱིར་ཞེས་སྒྲུབ་བྱེད་དུ་བཀོད་པ་བཞིན་ནོ། །གླང་ཆེན་
འདི་ཡི་སྒྲ་སྟེ། མིང་ལག་ལྡན་ཞེས་པའི་སྒྲ་ཆོས་ཅན། བརྗོད་བྱ་གླང་ཆེན་ལ་གྲགས་པའི་
དབང་གིས་མི་འཁྲུལ་བར་བཞག་སྟེ། དེ་མིང་དུ་སྔར་བརྡ་སྦྱར་བའི་དབང་གིས་སྐྱེ་བོ་རྣམས་
ལ་གྲགས་ཟིན་པའི་ཕྱིར། དེ་ལྟར་ཡིན་གྱི་རྗོད་འདོད་ཀྱི་ཡུལ་ལག་པ་དང་ལྡན་པ་ཆོས་ཅན། 
གླང་ཆེན་ལ་མི་འཁྲུལ་བ་མ་ཡིན་ཏེ། མི་ཡང་ཁྱོད་ཀྱི་བྱེ་བྲག་ཡིན་པས་སོ། །འགྲོ་བ་ལའང་
ངོ༌། །
བཞི་པ་ནི། དབང་ཕྱུག་སྐྱེ་ལྡན་རིལ་གྱི་རྒྱུ་ཡིན་པ་མི་འཐད་དེ། དབང་ཕྱུག་གི་དངོས་པོ་
དེ་ཆོས་ཅན། གང་གི་ཚེ་མྱུ་གུའི་རྒྱུ་མིན་ཏེ། མྱུ་གུ་རྟག་ཏུ་བསྐྱེད་པར་ཐལ། ཇི་ལྟར་མྱུ་གུའི་
རྒྱུར་གྱུར་པ་དེ་ལྟར་དེ་ཉིད་དུ་རྟག་པའི་ཕྱིར། དེ་ལྟར་མ་ཡིན་ན། དེ་ནི་ཆོས་ཅན། གང་གིས་
མྱུ་གུའི་རྒྱུར་འདོད་ལ་རྒྱུ་མིན་པར་མི་འདོད་དེ། མྱུ་གུ་གཏན་མི་བསྐྱེད་པར་ཐལ། མྱུ་གུ་མི་
བསྐྱེད་པའི་སྐབས་དང་ཁྱད་མེད་པས་སོ། །དེ་མ་ཁྱབ་ན། སྡོང་དུམ་ཡང་ཅི་ཡི་ཕྱིར། ནག་པའི་
ལུས་ཀྱི་རྨ་སོས་བྱེད་ཀྱི་རྒྱུ་ཉིད་དུ་ནི་རྟོག་མི་བྱེད་དེ་རྒྱུར་ཐལ། འདོད་མི་ནུས་ཏེ། མཚོན་གྱིས་
བསྣུན་པའི་དང་འབྲེལ་པ་ལས་ནག་པའི་རྨ་འབྱུང་ལ། སྨན་དང་སྔགས་སོགས་དང་འབྲེལ་
པ་ལས་དེ་ཡི་རྨ་འགྲུབ་པ་ཡིན་གྱི། སྡོང་དུམ་རྨ་སོས་བྱེད་ཀྱི་རྒྱུར་འབྲེལ་པ་མེད་པའི་ཕྱིར་རོ། 
། དེས་ན་དབང་ཕྱུག་ཆོས་ཅན། མྱུག་སོགས་འབྲས་བུ་སྐྱེད་པར་བྱེད་པ་ཡང་ནི་མི་རུང་བར་
ཐལ། དེ་མི་བྱེད་པའི་རང་བཞིན་ཁྱད་པར་མེད་པའི་ཕྱིར། ཆོས་ཅན། དེར་བསྐྱེད་པའི་ནུས་
པ་ཉིད་ཀྱང་ཚད་མས་རྟོགས་པར་དཀའ་བར་ཐལ། ཁྱོད་ཕན་ཆད་དུ་ལོག་སྟོབས་ཀྱི་འབྲས་

བུ་དེ་ལྡོག་པ་མེད་པའི་ཕྱིར་ཏེ། རྟག་པའི་ཕྱིར། 
མྱུག་སོགས་ཆོས་ཅན། འདུས་མ་བྱས་ནམ་མཁའ་དང་རི་བོང་རྭ་སོགས་རྒྱུ་ཐུག་པ་མེད་
པར་ཐལ། ས་བོན་སོགས་དེ་དག་ལས་གཞན་དབང་ཕྱུག་རྟག་པ་ཡང་དེ་ཡི་རྒྱུར་རྟོག་པའི་
ཕྱིར། ཁྱབ་སྟེ། གང་དག་ཕན་བྱེད་དུ་ཡོད་ན། མྱུ་གུ་སོགས་གང་སྐྱེ་བར་འགྱུར་ལ་དེ་མེད་ན་
མི་སྐྱེ་བ་ཉིད་ཡིན་པས་སོ། །
རྟགས་མ་གྲུབ་སྟེ། ས་སོགས་མྱུ་གུ་མི་སྐྱེད་པའི་སྐབས་དང་ཁྱད་པར་མེད་ཀྱང༌། དེ་
བསྐྱེད་པའི་ཕྱིར་ཞེ་ན། མྱུ་གུའི་དངོས་རྒྱུ་ས་སོགས་ཆོས་ཅན། མྱུ་གུ་མི་སྐྱེད་པའི་སྐབས་ལས་
རང་བཞིན་ཡོངས་སུ་འགྱུར་བར་ཐལ། མྱུ་གུ་བསྐྱེད་ལ་རྒྱུ་ཡིན་པའི་ཕྱིར། ས་སོགས་འགྱུར་
བའི་ཁྱད་པར་མེད་དེ་མ་མཐོང་བས་སོ་ཞེ་ན། ཆོས་ཅན་དེ་མཐོང་བ་གཏད་མེད་མིན་པར་
ཐལ། དེའི་རྐྱེན་གྱིས་ལེགས་པར་འདུས་བྱས་པ་ན། འབྲས་བུ་དེའི་ཁྱད་པར་མཐོང་བའི་
ཕྱིར། གལ་ཏེ་ཇི་ལྟར་ཡུལ་དང་དབང་པོ་སོགས་ཚོགས་པ་དེ་དག་མ་ཚོགས་པ་དང་ཁྱད་པར་
མེད་ཀྱང་དབང་བློའི་རྒྱུ་ཡིན་པ་དེ་ལྟར་དབང་ཕྱུག་འདིའང་དེ་ལྟར་ཡིན་ནོ་ཞེ་ན། ཡུལ་དབང་
ཚོགས་པ་དེ་ཆོས་ཅན། དེ་མ་ཚོགས་པའི་རེ་རེ་བ་དང་ཁྱད་མེད་མིན་པར་ཐལ། དེ་ལས་ཁྱད་
པར་དུ་མ་ཡོད་པའི་ཕྱིར། 
ཡུལ་དབང་ཆོས་ཅན། ཁྱེད་རྣམས་ཚོགས་ཀྱང་དབང་བློ་སྐྱེད་པའི་ནུས་པ་མེད་པར་
འགྱུར་ལ་སོ་སོ་སོ་སོ་རེ་རེ་བསྐྱེད་པའི་ནུས་མེད་ཀྱི་ཡུལ་དབང་རེ་རེ་བ་རྣམས་དང་ཡུལ་
དབང་རང་བཞིན་ཁྱད་པར་མེད་པའི་ཕྱིར། ཆོས་ཅན་ཡུལ་དབང་རེ་རེ་བ་ལས་ཁྱད་པར་གྲུབ་
པ་ཡིན་ཏེ། དབང་ཤེས་བསྐྱེད་པ་དེའི་ཕྱིར་རྒྱུུ་མཚན་དེའི་ཕྱིར། ཡུལ་དབང་དེ་ཆོས་ཅན། ཁྱོད་
དེ་ཚོགས་ན་དབང་ཤེས་ཀྱི་རྒྱུ་ཡིན་ཏེ། ཁྱེད་སོ་སོ་རེ་རེས་དབང་ཤེས་གང་སྐྱེད་པའི་ནུས་པ་
མེད་ལ་ཚོགས་ལ་དེ་བསྐྱེད་པའི་ཡོན་ཏན་སྲིད་པར་འགྱུར་བས་སོ། །དབང་ཕྱུག་སོགས་ཆོས་

ཅན། འབྲས་བུའི་རྒྱུ་མི་ཡིན་པར་ཐལ། དེ་མི་བྱེད་པའི་སྐབས་ལས། ཁྱད་པར་མེད་པའི་ཕྱིར། 
བཞི་པ་ལ་རྩོད་ལན་གཉིས་ལས། དང་པོ་ནི། ཚད་མའི་སྐྱེས་བུ་ནི་ལྐོག་གྱུར་གྱི་དོན་
ཤེས་པ་ཡིན་ལ། དེ་འདྲའི་སྒྲུབ་བྱེད་ཀྱང་མེད་པའི་ཕྱིར། ཐབས་ལ་ནན་ཏན་བྱེད་པ་ཡོད་པ་
མིན་ནོ། །དེས་ན་སྒྲུབ་བྱེད་ལ་ལྟོས་ཚད་ཡིན་གྱི་རྟགས་མ་གྲུབ་བོ། །ཞེས་རྒྱལ་དཔོག་རྒྱང་
པན་སོགས་ཁ་ཅིག་བརྗོད་དོ། །
གཉིས་པ་ནི། ཐར་པ་དོན་གཉེར་གྱི་རྟོག་ལྡན་རྣམས་ཆོས་ཅན། སྡུག་བསྔལ་ཞི་བའི་
ཐབས་ཤེས་པའི་སྟོན་པ་དེས་བཤད་པའི་ཐབས་ལ་ནན་ཏན་བྱ་བའི་ཕྱིར་དུ་ཐབས་ཤེས་པ་
དང་ལྡན་པའི་སྐྱེས་བུ་འགའ་ཞིག་འཚོལ་བར་བྱེད་དེ། སྡུག་བསྔལ་ཞི་བའི་ཐབས་མི་ཤེས་
བཞིན་དུ་དེ་སྟོན་པར་བྱེད་པ་ལ་ཐབས་ལ་འཁྲུལ་པ་བསྟན་པར་ཅན་དོགས་པ་ཅན་གྱི་ཐར་
པ་དོན་གཉེར་ཡིན་པས་སོ། །ཐབས་ཤེས་པའི་ཡེ་ཤེས་ཅན་ལ་བརྩལ་བྱ་ཡིན་པ་དེ་ཡི་ཕྱིར། 
དེ་ཆོས་ཅན། བཅོམ་ལྡན་འདས་སྟོན་པར་རྟེན་ན་དེ་ལ་ཐབས་མཁྱེན་པའི་ཡེ་ཤེས་མངའ་
འམ་ཞེས་རྣམ་དཔྱོད་བྱ་བར་འོས་ཏེ། སྡུག་བསྔལ་ཞི་བའི་ཐབས་དེ་དེ་ཡི་སྟེ་ཁྱོད་ཀྱི་སྒྲུབ་བྱེད་
དུ་འགྱུར་པའི་ཕྱིར། ཆོས་ཅན་སྟོན་པ་འདི་ཡིས་སྲིན་བུའི་གྲངས་མཁྱེན་ནམ་ཞེས་དཔྱད་ནས་
སྲིན་བུའི་གྲངས་མཁྱེན་པ་སྡུག་བསྔལ་ཞི་བའི་ཐབས་སུ་བརྩལ་བྱ་མ་ཡིན་ཏེ། མཁྱེན་པ་དེ་
སྡུག་བསྔལ་ཞི་བ་འགར་ཡང་ཉེར་མཁོ་མེད་པས་སོ། །
བཅོམ་ལྡན་འདས་གང་དེ་ཆོས་ཅན། གྲོལ་བ་དོན་གཉེར་ལ་ཚད་མའི་སྐྱེས་བུ་ཡིན་ཏེ། 
བླང་དང་དོར་བྱའི་དེ་ཉིད་དེ། བདེན་བཞི་བླང་དོར་ཐབས་དང་བཅས་པ་མཐར་ཕྱིན་པར་
རིག་པར་མཛད་པས་སོ། །དེ་ལྟར་འདོད་ཀྱི་སྲིན་བུའི་གྲངས་སོགས་ཐམས་ཅད་རིག་པར་
མཛད་པ་ཙམ་གྱིས་གྲོལ་བ་དོན་གཉེར་གྱི་བརྟེན་བྱའི་ཚད་མར་འདོད་པ་མ་ཡིན་ནོ། །
དེས་ན་ཆོས་ཅན། ཐག་རིང་པོ་མཐོང་ངམ་མིན་ཡང་རུང༌། གྲོལ་བ་དོན་གཉེར་གྱི་

བརྟེན་བྱ་བར་འོས་ཏེ། དེ་ཡི་འདོད་པའི་དེ་ཉིད་བདེན་བཞི་ཕྱིན་ཅི་མ་ལོག་པར་མངོན་སུམ་
དུ་མཐོང་བའི་ཕྱིར། གལ་ཏེ་རིང་པོ་མཐོང་བ་ཁོ་ན་ཚད་མ་ཡིན་ན། གྲོལ་བ་དོན་གཉེར་ཆོས་
ཅན། ཚུར་ཤོག་བྱ་རྒོད་སོགས་སྟོན་པར་རྟེན་པར་གྱིས་ཤིག དེས་ཐག་རིང་པོ་མཐོང་བས་སོ། 
། 
གསུམ་པ་ལ་གཉིས། ཚད་མའི་སྒྲུབ་བྱེད་དངོས་དང༌། དེ་ལ་རྩོད་པ་སྤང་བའོ། །དང་པོ་
ནི། སེམས་ཅན་རྣམས་སྡུག་བསྔལ་དང་བྲལ་འདོད་ཀྱི་ཐུགས་རྗེ་ཆེན་པོ་དེ་ཆོས་ཅན། ཚད་
མའི་སྐྱེས་བུའི་སྒྲུབ་བྱེད་ཡིན་ཏེ། དེ་ཡི་རྒྱུ་ཕུན་ཚོགས་ཡིན་པས་སོ། །དེ་རྒྱུ་གང་ལས་ཞེ་ན། 
ཐུགས་རྗེ་དེ་ཆོས་ཅན། རྒྱུ་མེད་དམ་མི་མཐུན་པའི་རྒྱུ་ལས་བྱུང་བ་མ་ཡིན་ཏེ། སྙིང་རྗེ་སྐྱེ་བ་དུ་
མར་གོམས་པ་ལས་བྱུང་བས་སོ། །
གཉིས་པ་ལ་གཉིས། སྐྱེ་བ་དུ་མར་གོམས་པ་མེད་པ་སྤང༌། གོམས་ཀྱང་མཐའ་མེད་
འཕེལ་བ་མེད་པ་སྤང༌། དང་པོ་ལ་གཉིས་ལས། རྩོད་པ་ནི། རྒྱང་པན་ནི་སྐྱེ་བ་དུ་མར་སྙིང་
རྗེ་གོམས་པ་གྲུབ་པ་མེད་དེ། སྐྱེ་འཆིའི་རྒྱུན་མེད་པས་སོ། །དེར་ཐལ། ལུས་ཞིག་ན་བློ་རྒྱུན་
ཆད་པར་འགྱུར་བའི་ཕྱིར་ཏེ། བློ་ནི་ལུས་ལ། འབྲས་བུ་དང་ཡོན་ཏན་ལ་སོགས་པ་རྟེན་ཚུལ་
གསུམ་གྱིས་རྟེན་པའི་ཕྱིར་ཞེ་ན། གཉིས་པ་ལ་བསྟན་བཤད་གཉིས་ལས། དང་པོ་ནི། ཡིད་
བློ་ཆོས་ཅན། ལུས་དེ་ཁྱོད་ཀྱི་ཉེར་ལེན་ཡིན་པ་སོགས་ཀྱི་སྒོ་ནས་སྐྱེ་བ་དུ་མར་གོམས་པ་མ་
གྲུབ་པའི་སྐྱོན་ཡོད་པ་མིན་པར་ཐལ། དེ་ཡི་སྒོ་ནས་ལུས་དེ་ཁྱོད་ཀྱི་རྟེན་ཡིན་པ་ཚད་མས་
བཀག་པའི་ཕྱིར། 
གཉིས་པ་ལ་བཞི། ཞར་ལ་སྐྱེ་བ་སྔ་ཕྱི་མེད་པ་དགག ཡིད་བློ་ལུས་ལ་རྟེན་པ་དགག་
པ་དངོས། དེ་ལ་འཁྲུལ་པའི་རྩོད་པ་རྒྱས་པར་སྤང༌། ཕྱི་མ་མེད་པ་དགག་པའི་མཇུག་བསྡུད་
བསྟན་པའོ། །

དང་པོ་ནི། སོ་སྐྱེའི་དབུགས་འབྱུང་རྔུབ་དབང་པོ་ཡིད་བློ་དག་ནི་ཆོས་ཅན། སྐྱེ་གནས་
སུ་སྐྱེ་བ་ཡོངས་སུ་ལེན་པ་ན། རང་གི་རིགས་འདྲ་སྔ་མ་ལ་ལྟོས་མེད་ཅན་དུ་ལུས་ཉིད་འབའ་
ཞིག་སྐྱེ་བ་མིན་པར་ཐལ། དེ་ཡིན་ན་ས་རྡོ་སོགས་རང་རྒྱུད་ཀྱི་རྟོགས་དཔྱོད་ཅན་དུ་ཐལ་བ་
སོགས་ཧ་ཅང་ཐལ་བའི་སྐྱོན་ཡོད་པའི་ཕྱིར་ཏེ། འབྱུང་བ་རྟག་པ་ཁོ་ན་ལས་སེམས་ཅན་དུ་
འགྱུར་བས་སོ། །ཡིད་བློ་སོགས་སྐྱེ་བ་སྔ་མ་ནས་འཇུག་(ཅེ་ན་)པའི་རྒྱུ་ཡོད་མོད་ཕྱི་མར་ཇི་
ལྟར་འཇུག་ཅེ་ན། ཡིད་བློ་སོགས་རིགས་འདྲ་ཕྱི་མ་མཚམས་སྦྱོར་བའི་ནུས་ལྡན་དུ་མཐོང་
བ་གང་དེ་ལ་རྒྱུ་ལྷག་པོ་ཅི་ཞིག་ཡོད་པར་གྱུར་ཅེ་ན། འཆི་ཁའི་ཡིད་བློ་རིགས་འདྲ་ཕྱི་མ་སྐྱེད་
པའི་རྒྱུ་གང་མེད་པའི་རྒྱུ་མཚན་གང་གིས་ཤི་ནས་ཏེ་ཤི་བའི་འོག་ཏུ་ཡང་རིགས་འདྲ་ཕྱི་མ་
འཚམས་སྦྱོར་བ་མེད་པར་འགྱུར་ཏེ། མི་འགྱུར་བ་ཁོ་ནའོ། །སོ་སྐྱེ་འཆི་ཁའི་ཡིད་བློ་སོགས་
ཆོས་ཅན། རིགས་འདྲ་ཕྱི་མ་བསྐྱེད་པར་ཐལ། དེ་བསྐྱེད་པའི་དངོས་རྒྱུ་ཚང་བས་སོ། །ཧ་ཅང་
ཐལ་ཕྱིར་གྱི་སྐྱོན་མེད་དེ་ས་སོགས་ལ་སེམས་མི་སྐྱེ་སྟེ། སེམས་ཀྱི་ས་བོན་མེད་པས་སོ་ཞེ་ན། 
ཁྱོད་ཀྱི་ལུགས་ལ་རྟགས་མ་གྲུབ་སྟེ། ཤེས་བྱ་ཆོས་ཅན། ས་སོགས་ཐམས་ཅད་སེམས་ཅན་
གྱི་ས་བོན་བདག་སྟེ་ཅན་དུ་ཐལ། ས་སོགས་ཀྱི་ཆ་གང་དུ་དྲོད་གཤེར་སྐྱེས་སོགས་སྐྱེ་བོ་སྐྱེ་
བར་མི་འགྱུར་བའི་ས་སོགས་ཀྱི་ཆ་དེ་འགའ་ཡང་མེད་པར་ས་སོགས་ཀུན་ལ་སེམས་སྐྱེ་བའི་
ཕྱིར། སེམས་སོགས་ལ་ལྟོས་པ་མེད་པར་འབྱུང་བ་ཁོ་ན་ལས་སེམས་ཅན་འབྱུང་བ་ཡིན་ན་སྟེ་
ཡིན་པའི་ཕྱིར། ས་རྡོ་སོགས་ཀུན་ཆོས་ཅན། སྲོག་ཆགས་སུ་འགྱུར་བར་ཐལ། ས་སོགས་ཀྱི་
ཆ་གཅིག་སྲོག་ཆགས་སུ་འགྱུར་བ་བཞིན་དུ་དེ་དང་འབྱུང་བར་ཁྱད་པར་མེད་པའི་ཕྱིར། 
གཉིས་པ་ནི། ལུས་ཁོ་ན་ཡིད་བློའི་རྒྱུ་ཡིན་ན། དབང་པོ་མེད་པའི་ལུས་རྒྱུའམ། དབང་
པོ་དང་བཅས་པའི་ལུས་རྒྱུ་ཡིན། དང་པོ་ལྟར་ན། ཤི་བའི་ལུས་ལའང་བློ་ཡོད་པར་འགྱུར་
ཞིང༌། གཉིས་པ་ལྟར་ན། དབང་པོ་ལ་གང་དེ་ཡིན་མི་རྟག་གོ་ཟེར་ན། ཡིད་བློ་རྟོག་པ་ཆོས་

ཅན། མིག་དབང་གི་དངོས་འབྲས་མིན་པར་ཐལ། མིག་དབང་ལ་གནོད་པ་ཡོད་ཀྱང་ཁྱོད་ལ་
གནོད་པ་མིན་པའི་ཕྱིར། ཕྱོགས་ཆོས་སོ་སོ་བ་བྱས་ནས་རེ་རེ་ལ་སྦྱར་རོ་ཞེ་ན། སོ་སྐྱེའི་མིག་
སོགས་དབང་པོ་དེ་དག་ཆོས་ཅན། ཡིད་བློ་ལ་རྟེན་ཏེ་ཡིད་བློ་འདི་འགྱུར་བ་ན་ནི་ཁྱོད་ཀྱང་
འགྱུར་བ་དག་ཏུ་མཐོང་བ་ཡིན་པས་སོ། །དབང་པོ་ཡིད་བློའི་དངོས་རྒྱུ་མིན་གྱི། ཡིད་བློ་མིག་
སོགས་དབང་པོའི་རྟེན་བྱེད་ཡིན་པ་དེའི་ཕྱིར། ཡིད་བློ་ཕྱི་མ་གནས་པའི་རྟེན་འགས་ཏེ་ཡིད་
བློ་སྔ་མ་ཆོས་ཅན། འབྱུང་བའི་ལུས་ཁོ་ན་ཁྱོད་ཀྱི་ཉེར་ལེན་མ་ཡིན་ཏེ། རང་གི་ཉེར་ལེན་བློ་
སྔ་མ་ཉིད་ལ་བརྟེན་པའི་ཕྱིར། དེས་ན་ཐ་མལ་སྐྱེ་བ་ལེན་པའི་ཚེ་ན་ཆོས་ཅན། མིག་སོགས་
དབང་པོ་རྣམས་ཡིད་བློ་སྔ་མ་ལས་སྐྱེ་བ་ཡིན་ཏེ། ལས་ཀྱི་མིང་ཅན་ཡིད་བློ་སྔ་མ་མིག་སོགས་
དབང་པོ་རྣམས་ཀྱི་རྒྱུ་ཡིན་པ་དེ་ཡི་ཕྱིར། དབང་སོགས་འཕེལ་བྱེད་དེ་འདྲ། འཆི་བའི་ཚེ་ཡང་
ཡོད་པར་འགྱུར་ན་ཕྱིས་ཤི་བའི་འོག་ཏུ་ཡང་དབང་སོགས་འཕེན་བྱེད་དེ་འདྲར་འགྱུར་བ་སུ་
ཡིས་བཟློགས། དེས་ན་བདག་འཛིན་ཅན་གྱི་སྐྱེས་བུ་འཆི་ཁའི་ཡིད་བློ་ཆོས་ཅན། ཡང་སྲིད་
པར་སྐྱེ་བར་འགྱུར་ཏེ། སྐྱེ་བའི་རྒྱུ་ཚོགས་ཚང་བས་སོ། །ཡིད་བློ་ལུས་ལ་མི་སྐྱེ་ན་བཅོམ་ལྡན་
འདས་ཀྱིས་ལུས་དང་སེམས་ནི་ཕན་ཚུན་རྗེས་སུ་བྱེད་པས་ནའོ། །ཞེས་གསུངས་པས་གནོད་
དོ་ཞེ་ན། ཡིད་རྟོག་ཆོས་ཅན། ལུས་ལ་དངོས་སུ་སྐྱེ་བའི་སྒོ་ནས་ལུས་ལ་བརྟེན་པར་བཤད་པ་
མ་ཡིན་ཏེ། ལུས་དེའི་རྣམ་ཤེས་ཀྱིས་ཁྱོད་ལ་ཕན་འདོགས་པའི་རྒྱུ་མཚན་གྱིས་ལུས་ལ་བརྒྱུད་
ནས་བརྟེན་པར་བཤད་པས་སོ། །
གལ་ཏེ་མིག་སོགས་དབང་པོ་མེད་པར་ཡིད་བློ་སྐྱེ་བ་མིན་པས་དབང་པོ་ལས་སྐྱེའོ་ཞེ་ན། 
སོ་སྐྱེ་མིག་སོགས་དབང་པོ་དེ་ཡང་ཆོས་ཅན། ཡིད་བློ་ལས་སྐྱེ་བར་ཐལ། ཡིད་བློ་རྒྱུར་མེད་
པར་མི་སྐྱེ་བས་སོ། །འདོད་པ་དེ་ལྟ་ནའང་དབང་པོ་དང་ཡིད་བློ་ཆོས་ཅན། ཚེ་འདིར་ཁྱེད་
གཉིས་ཕན་ཚུན་རྒྱུར་ཉིད་ཡིན་པར་ཐལ། ཁྱེད་གཉིས་ཕན་ཚུན་ཕན་འདོགས་བྱེད་ཡིན་པའི་

ཕྱིར། འདོད་ན་དེ་ཡི་ཕྱིར། ཤི་བའི་འོག་ཏུ་ཡང་ཁྱེད་གཉིས་ཕན་ཚུན་རྒྱུ་ཅན་ཡིན་པར་ཐལ། 
འབྱུང་བའི་ལུས་ཡིད་བློའི་དངོས་རྒྱུ་ཡིན་ན། 
ལུས་ཆོས་ཅན། ཁྱོད་ལས་ཡིད་བློ་རིམ་ཅན་སྐྱེ་བ་མིན་པར་ཐལ། ཁྱོད་རིམ་ཅན་མིན་
པའི་རྟག་པས་སོ། །རྐྱེན་ལ་ལྟོས་ནས་ཡིད་བློ་རིམ་ཅན་དུ་བསྐྱེད་དོ་ཞེ་ན། རྐྱེན་ལ་ལྟོས་ནས་
ཡིད་བློ་རིམ་བཞིན་བྱེད་པ་མེད་པར་ཐལ། རྐྱེན་གྱི་ཁྱད་པར་བྱར་ཡོད་པ་ཅན་མིན་པའི་ཕྱིར་
ཏེ་རྟག་པས་སོ། །ཡིད་བློ་སྔ་མ་རིམ་ཅན་ལ་ལྟོས་ནས་ལུས་ལས་རིམ་གྱི་ཡིད་བློ་ཕྱི་མ་སྐྱེ་བར་
འགྱུར་རོ། །ཞེ་ན། ཆོས་ཅན་ལུས་དེ་ཡང་རིམ་པ་ཡོད་པར་གསལ་བར་ཐལ་ལོ། །འདོད་ན། 
ཤེས་བྱ་ཆོས་ཅན། ཐམས་ཅད་དུ་སྟེ་ཤི་བའི་འོག་ཏུ་ཡང་ལུས་དང་ཡིད་བློ་སྔ་མ་སྔ་མ་ཕྱི་མ་
ཕྱི་མའི་རྒྱུར་མཐོང་བར་ཐལ། གསོན་པོའི་ཚེ་ལུས་དང་ཡིད་བློ་སྐད་ཅིག་སྔ་མ་སྔ་མ་ནི་དེ་ཡི་
སྐད་ཅིག་རེ་རེ་སྔོན་མེད་སྐད་ཅིག་ཕྱི་མ་རེ་རེའི་རྒྱུ་ཡིན་པ་དེ་ཡི་ཕྱིར། ཐ་མལ་འཆི་ཁའི་ཡིད་
བློ་ཆོས་ཅན། རིག་པ་ཕྱི་མ་མི་སྐྱེད་དེ། འཆི་སེམས་ཡིན་པས་སོ། །དགྲ་བཅོམ་གྱི་ཤི་སེམས་
བཞིན་ཞེ་ན། སྐྱེས་པའི་ཐ་མ་འཆི་སེམས་ནི་ཆོས་ཅན། དེ་སྒྲུབ་ཀྱི་རྟགས་ཡང་དག་མ་ཡིན་
པར་ཐལ། ཁྱོད་སེམས་ཕྱི་མ་གཞན་དང་གཞན་མཚམས་སྦྱོར་བ་ལ་འགལ་བ་ཅི་ཡོད་དེ། 
མེད་པས་སོ། །
ཤེས་བྱ་ཆོས་ཅན། དགྲ་བཅོམ་འདའ་ཁའི་སེམས་གང་ཡིན་པ་དེའང་འཆི་སེམས་ཀྱི་ཐ་
མལ་གྱི་འཆི་སེམས་རིག་པ་ཕྱི་མ་འཚམས་སྦྱོར་བ་མེད་པར་སྒྲུབ་པའི་མཐུན་དཔེ་གང་ལས་
འདོད་དེ་མི་རིགས་པར་ཐལ། དགྲ་བཅོམ་པའི་སེམས་ཚད་མས་མ་གྲུབ་པའི་ཕྱིར། དེ་ཁྱེད་
རང་གི་གྲུབ་མཐའ་ལ་གྲགས་པའི་ཕྱིར། དཔེར་བརྗོད་དོ་ཞེ་ན། སངས་རྒྱས་པའི་གྲུབ་མཐའ་
འམ་ལུང་ཆོས་ཅན། རྟོག་ལྡན་རྗེས་སུ་འབྲང་ངམ་ཅི་སྟེ་འབྲང་བྱ་མིན་པར་ཐལ། ཚད་མས་
མ་གྲུབ་པའི་དོན་ཅན་ཡིན་པའི་ཕྱིར། གལ་ཏེ་དགྲ་བཅོམ་པའི་འཆི་སེམས་དེ་རིག་པ་ཕྱི་མ་

མི་སྐྱེད་དེ། སྐྱེད་པའི་རྒྱུ་དང་བྲལ་བའི་ཕྱིར་ཅེ་ན་རིག་པ་ཕྱི་མ་བསྐྱེད་པའི་རྒྱུ་དང་བྲལ་བ་དེ་
ཉིད་ཆོས་ཅན། ཐ་མལ་གྱི་འཆི་སེམས་རིག་པ་ཕྱི་མ་མི་བསྐྱེད་པར་བསྒྲུབ་པ་འདིར་ནི་རྟགས་
ཡང་དག་ཏུ་ཅིས་མི་རྗོད་དེ་ཡང་དག་ཏུ་ཐལ། དགྲ་བཅོམ་གྱི་འཆི་སེམས་དེ་སྒྲུབ་ཀྱི་རྟགས་
ཡང་དག་ཡིན་ཅིང་རྒྱུ་མཚན་མཚུངས་པས་སོ། །ལུས་ལས་ཡིད་བློ་དངོས་སུ་སྐྱེ་ན། དབང་པོ་
དང་བཅས་པ་ལས་སམ་དབང་པོ་མེད་པ་ཅན་ལས་སྐྱེ། དང་པོ་ལྟར་ན། དབང་པོ་རེ་རེའམ་
ཚོགས་པ་ལས་སྐྱེ། རེ་རེ་ལས་སྐྱེ་ན། ཡིད་ཤེས་རྟོག་པ་ཆོས་ཅན། ཡུལ་གསལ་བར་འཛིན་
པར་འགྱུར་ཏེ། མིག་དབང་ལས་སྐྱེས་པའི་གཞན་རིག་ཡིན་པས་སོ། །མིག་དེའི་བློ་བཞིན་
དུའོ། །དབང་པོ་གཞན་ལའང་སྦྱར་རོ། །
ཐལ་བ་ལས་ཆོས་ཅན། དབང་པོ་བཅས་ཏེ་མིག་དབང་ལས་དངོས་སུ་སྐྱེས་པའི་གཞན་
རིག་མ་ཡིན་ཏེ། དེ་ལྟར་མི་འཛིན་པས་སོ། །ཚོགས་པ་ལས་སྐྱེ་ན། 
དབང་པོ་ལྔ་ཆོས་ཅན། ཁྱེད་ཀུན་ཚོགས་པ་ལས་ནི་ཡིད་བློ་དངོས་སུ་སྐྱེ་བ་མིན་པར་
ཐལ། རང་རང་གི་བདག་འབྲས་དབང་ཤེས་སྐྱེད་པའི་ནུས་པ་ཐ་དད་དུ་ཡོད་པའི་ཕྱིར། 
དབང་པོ་མེད་པ་ལས་སྐྱེ་ན། སྐྲ་སེན་སོགས་ཆོས་ཅན། ཁྱོད་ལས་ཡིད་བློ་དངོས་སུ་སྐྱེ་བ་མིན་
པར་ཐལ། སེམས་མེད་པ་ཉིད་ཀྱི་ཕྱིར་ལུས་སེམས་ལྷན་ཅིག་མི་གནས་པར་འགྱུར་ཏེ་ཉེར་
ལེན་དང་ཉེར་ལེན་ཅན་མིན་པའི་ཕྱིར་ཞེ་ན། སོ་སྐྱེའི་ལུས་སེམས་ཆོས་ཅན། དེ་མིན་ཡང་
ལྷན་ཅིག་གནས་སུ་རུང་སྟེ། རྒྱུ་འཕེན་བྱེད་ཀྱི་ལས་ཅིག་གིས་ལྷན་ཅིག་གནས་པར་འཕངས་
པའི་སྒོ་ནས་ལྷན་ཅིག་གནས་པའི་ཕྱིར། དབང་པོ་ལྔ་བཞིན། བུ་རམ་གྱི་གཟུགས་དང་རོ་
བཞིན། ཚེ་མ་བཞིན་ནོ། །ཡིད་བློ་ལུས་འགྱུར་རྗེས་སུ་འགྱུར་བའི་ཕྱིར་ཞེ་ན། ཤེས་བྱ་ཆོས་
ཅན། དེ་ལ་ཁྱབ་པ་མེད་པར་ཐལ། དོན་གྱིས་ཏེ། ཡུལ་དུ་ཡོད་པའི་སྒོ་ནས་ཀྱང་ཡིད་རྟོག་
འགྱུར་བ་མཐོང་བའི་ཕྱིར་ཏེ། བསད་པའི་ཁྲག་མཐོང་བ་ལས་བརྒྱལ་བ་འདུག་པའི་ཕྱིར་རོ། 

། ལུས་ཡིད་བློའི་ཉེར་ལེན་ཡིན་ན། 
ལུས་ཆོས་ཅན། གང་ཞིག་སྟེ་ཁྱོད་སྔར་ཡོད་པའི་སྒོ་ནས་ཡིད་བློ་ལ་ཕན་འདོགས་པར་
བྱེད་ཅིང༌། རྟག་ཏུ་ཡིད་བློ་དེ་ཡི་སྟེ་ཁྱོད་ཀྱི་རྗེས་སུ་འཇུག་པ་སྟེ་སྐྱེ་བར་ཐལ། ཁྱོད་ཡིད་བློ་དེ་
ཡི་ཉེར་ལེན་རྒྱུ་ཡིན་པ་དེ་ཡི་ཕྱིར། རྟགས་གསལ་ཁས་སོ། །ཁྱབ་སྟེ། འབྲས་བུ་དེ་ཡི་ཉེར་
ལེན་ཡིན་ན་འབྲས་བུ་སྔར་ཡོད་པ་དེ་ཡི་ཕྱིར་ན། འདི་ཡོད་ན་འདི་འབྱུང་ཞེས་པ་བདུན་པ་
དང༌། དེ་སྐྱེས་པའི་ཕྱིར་འདི་སྐྱེ་ཞེས་རྒྱུ་སྔར་ཡོད་དང་
དེས་ན་ལུས་ཆོས་ཅན། སྐབས་འགའ་ཞིག་གི་ཚེ་ན་ཁྱོད་ཀྱི་སེམས་ཀྱི་རྒྱུན་ལ་ཕན་
འདོགས་བྱེད་པ་ཡིན་པ་ལས་ཏེ་སྲིད་ཀྱང་དེ་ཙམ་གྱི་ཁྱོད་ལོག་པས་ཡིད་བློ་བཟློག་པ་མིན་
པར་ཐལ། གཟུགས་མེད་ཁམས་ནའང་སེམས་ཡོད་པས་སོ། །རྫ་བུམ་གྱི་སྐབས་ལ་མེས་ཕན་
ཡང་མེ་ལོག་པས་རྫ་བུམ་ལྡོག་པར་མ་ངེས་པ་བཞིན། སོགས་པས་གསེར་གཞུ་བ་བཞིན་ནོ། 
། 
གཞན་ཡང་སེམས་ཡིད་རྟོག་ཆོས་ཅན། ལུས་གནས་པ་ཉིད་ན་ཁྱོད་ལྡོག་པ་མེད་པར་
གནས་པས་ཁྱབ་པར་ཐལ། ལུས་ཀྱི་ཉེར་ལེན་ཅན་ཡིན་པས་སོ། །འདོད་ན་ཤི་བའི་ལུས་ལ་
སེམས་གནས་པར་ཐལ་ལོ། །ཤི་བའི་ལུས་ལ་དབུགས་འབྱུང་རྔུབ་མེད་པས་ཡིད་བློ་མེད་པ་
ཡིན་ཏེ། དབུགས་འབྱུང་རྔུབ་ཡིད་བློའི་དངོས་རྒྱུ་ཡིན་པས་སོ་ཞེ་ན། 
དབུགས་འབྱུང་རྔུབ་ཆོས་ཅན། ཁྱོད་ཡིད་བློ་ལས་སྐྱེ་བ་ཡིན་གྱི། ཁྱོད་ལས་ཡིད་བློ་སྐྱེ་
བ་མ་ཡིན་ཏེ། ཡིད་བློ་ཁྱོད་ཀྱི་རྒྱུར་ཡོད་ན། སྐྱེ་ཞིང་ཁྱོད་རིང་ཐུང་སོགས་ཡིད་བློའི་དབང་དུ་
གྱུར་པའི་ཕྱིར། སྔ་མའི་རྟགས་གྲུབ་སྟེ། དེ་ཆོས་ཅན་ཡིད་བློ་འབད་རྩོལ་མེད་པར་གང་ལས་
འབྱུང་བ་ཡིན་ཏེ། ཡིད་བློ་སྔོན་དུ་སོང་བ་ཅན་ཡིན་ཏེ། སྐྱེས་བུའི་བྱེད་པས་རླུང་འབྱིན་པ་དང་
འདྲེན་པའི་རླུང་ཡིན་པས་སོ། །

ཡང་ཡིད་བློ་ཆོས་ཅན། དེ་དག་ཕུལ་བྱུང་འགྲིབ་པ་ལས་ཕུལ་བྱུང་འགྲིབ་པ་ཐོབ་པ་སྟེ་
དབུགས་འཕེལ་འགྲིབ་ལས་ཁྱོད་འཕེལ་འགྲིབ་དུ་འགྱུར་བར་ཐལ། དེ་ཡི་དངོས་འབྲས་
ཡིན་པས་སོ། །ཤི་བའི་ལུས་ཆོས་ཅན། དབུགས་དེ་དག་གནས་པར་ཐལ། ལུས་གནས་པས་
སོ། །ལུས་ནི་གནས་པ་ཉིད་ན་དབུགས་ཞེས་ཐལ་བ་མཚུངས་སོ། །སེམས་སེམས་ཀྱི་རྒྱུད་
དང་ཉེར་ལེན་ཡིན་ན། ཤི་བའི་ལུས་ལ་སེམས་གནས་པར་ཐལ་ལོ། ཞེ་ན། 
ཤི་བའི་ལུས་ཆོས་ཅན། སེམས་ལས་སེམས་སྐྱེ་ཡང་ཁྱོད་ལ་སེམས་གནས་པར་མཚུངས་
པ་མ་ཡིན་པར་ཐལ། ཁྱོད་ལ་སེམས་གནས་པའི་ལས་ཀྱི་ནུས་པ་ཟད་པའི་ཕྱིར། ཁྱབ་སྟེ། 
གང་གི་ཕྱིར་ན་ལུས་སེམས་ལྷན་ཅིག་གནས་པ་ལ་རྒྱུ་གཞན་འཕེན་བྱེད་ཀྱི་ལས་དག་ཀྱང་རྒྱུ་
ནི་ཡིན་པར་འདོད་པས་སོ། །གལ་ཏེ་ཉེས་པ་རླུང་མཁྲིས་སོགས་འཁྲུགས་པས་མི་མཐུན་པར་
བྱས་པའི་ལུས་བློའི་རྒྱུ་མིན་པས་ཤི་ལུས་ལ་སེམས་གནས་པའི་སྐྱོན་མེད་དེ། རླན་གྱི་སྡོང་བུ་
སྒྲོན་མེ་རྒྱུ་མིན་པ་བཞིན་ཞེ་ན། རླུང་མཁྲིས་འཁྲིགས་ནས་ཤི་བའི་ལུས་ཆོས་ཅན། ཁྱོད་ལ་
སེམས་སླར་ཡང་འཚོ་བ་དག་དུ་འགྱུར། འཚོ་བའི་འགལ་རྐྱེན་ཉེས་པ་རླུང་མཁྲིས་སོགས་
ཉམས་ཤིང་འཚོ་བའི་དངོས་རྒྱུ་ལུས་ཚང་བས་སོ། །གལ་ཏེ་ནས་བཞིན་དུའི་བར་གྱི་དོན་རིམ་
སོགས་ལོག་ཀྱང་རིམ་སོགས་ཀྱི་འགྱུར་བ་དེ་ནི་ལྡོག་པ་མེད་པས་སོ། །ཤི་བ་སླར་མི་འཚོ་ཞེ་
ན། ནད་པ་ཆོས་ཅན། རིམས་སོགས་ཀྱིས་འགྱུར་བ་བཟློག་ཏུ་མེད་པ་མ་ཡིན་པར་ཐལ། ནད་
གསོ་བའི་སྦྱོར་བ་དོན་ཡོད་པའི་ཕྱིར་རོ། །འགྱུར་བ་བྱེད་པ་པོ་ཆོས་ཅན། ཁྱོད་གང་ཡིན་སླར་
མི་ལྡོག་གི་འགྱུར་བ་བྱེད་པས་མ་ཁྱབ་པར་ཐལ། མི་འབྱུང་ནས་མེ་བཞིན་ནོའི་བར་གྱི་དོན་
ཁྱོད་ཀྱི་ནང་མཚན་ལ་སླར་ལྡོག་མི་རུང་གི་འགྱུར་བ་བསྐྱེད་པ་དང༌། སླར་ལྡོག་རུང་གི་འགྱུར་
བ་སྐྱེད་པ་གཉིས་ཡོད་པའི་ཕྱིར། དཔེར་ན་ཤིང་ལ་མེ་དང་སེར་ལ་མེ་བཞིན་ནོ། །
དང་པོ་ལྡོག་མི་རུང་ནི་ཆུང་ཡང་སླར་ལྡོག་པ་མིན་ཏེ། མེས་ཤིང་སོལ་བར་བྱས་པ་བཞིན་

ནོ། །ནད་ཀྱིས་འགྱུར་བ་དེ་ནི་ཆོས་ཅན། སླར་ཡང་འབྱུང་བ་སྟེ་ལྡོག་པར་འགྱུར་ཏེ། ནད་ཀྱི་
སླར་ལྡོག་རུང་དུ་བྱས་པའི་ཕྱིར། སེར་གྱིས་སླ་བ་སྲ་བར་འགྱུར་བ་ཉིད་བཞིན་ནོ། །ནད་ཀྱིས་
འགྱུར་བ་ལྡོག་དུ་རུང་ན་གསོར་མི་རུང་གི་ནད་བཤད་པ་དག་འགལ་ལོ་ཞེ་ན། བཅུད་གསོ་བྱ་
མིན་པར་བརྗོད་པའི་ནད་ཆོས་ཅན། ནད་ཀྱི་འགྱུར་བ་ལྡོག་དུ་རུང་བ་དང༌། ཁྱོད་གསོར་མི་
རུང་དུ་བཤད་པ་མི་འགལ་ཏེ། ཁྱོད་འཆོས་བྱེད་བཅུད་ལེན་སོགས་རྙེད་པར་དཀའ་བའི་ཕྱིར་
རམ་ཁྱོད་ཀྱིས་ཟིན་པའི་ནད་པ་གསོན་པའི་ལས་དང་ཚེ་ཟད་པས་ཡིན་པའི་ཕྱིར་རོ། །
ཉེས་པ་རླུང་སོགས་འབའ་ཞིག་ནད་ཀྱི་རྒྱུ་ཡིན་ན་དེའི་ཕྱིར། ནད་པ་ཆོས་ཅན། གསོ་བྱ་
མིན་པའི་ནད་མེད་པ་ཉིད་དུ་ཐལ་ལོ། །དུག་སྦྲུལ་གྱིས་རྨུགས་ནས་ཤི་བའི་ལུས་ཆོས་ཅན། 
སླར་ཡང་ཁྱོད་ལ་སེམས་དེ་ཅིས་འཚོ་མི་ཏེ་འཚོ་བར་ཐལ། འཚོ་བའི་འགལ་རྐྱེན་དུག་ལྡོག་
ཅིང༌། དངོས་རྒྱུ་ལུས་ཚང་བའི་ཕྱིར། །དུག་སྤྲུལ་དེའི་སོས་ཟིན་ནས་ཤི་བའི་དུག་རྨ་ཁར་
འདུས་པའི་ཤ་བཅད་དེ་དོར་བའི་ཤི་ལུས་དེ་ཆོས་ཅན། ཐལ་རྟགས་འདྲའོ། །
ཉེར་ལེན་དང་ཉེར་ལེན་ཅན་ནི་འདི་ལྟ་བུ་སྟེ། ཉེར་ལེན་འགྱུར་བ་མེད་པར་ནི་ཉེར་ལེན་
ཅན་དག་འགྱུར་བ་ནི་བྱེད་པར་མི་ནུས་ཏེ། དཔེར་ན་འཇིམ་པ་འགྱུར་བ་མེད་པར་རྫ་བུམ་
འགྱུར་བ་བྱེད་མི་ནུས་པ་བཞིན། ཡིད་རྟོག་ཆོས་ཅན། ལུས་མ་འགྱུར་བར་ཁྱོད་འགྱུར་དུ་མི་
རུང་བར་ཐལ། ལུས་དེ་ཁྱོད་ཀྱི་དངོས་ཀྱི་ཉེར་ལེན་ཡིན་པའི་ཕྱིར། 
ཡང་དངོས་པོ་འགྱུར་བ་མེད་པར་ནི་འབྲས་བུའི་དངོས་པོ་གང་ཞིག རྣམ་པར་འགྱུར་
བའི་དངོས་པོ་དེ་དངོས་པོ་དེའི་ཉེར་ལེན་དུ་མི་རིགས་ཏེ། དཔེར་ན་བ་ལང་མ་འགྱུར་བར་བ་
མེན་འགྱུར་བ་ཡོད་པ་བཞིན། དཔེར་ན་ཡིད་རྟོག་ཆོས་ཅན། ཁྱོད་ལུས་ཀྱི་དངོས་ཀྱི་ཉེར་ལེན་
ཅན་མ་ཡིན་པར་ཐལ། ལུས་རྣམ་པ་གཞན་དུ་མ་གྱུར་པར་ཁྱོད་འགྱུར་བ་ཡོད་པས་སོ། །ལུས་
སེམས་ཉེར་ལེན་དང་ཉེར་ལེན་ཡིན་ཏེ་ལྷན་ཅིག་གནས་པས་སོ། །མངལ་ནས་སྐྱེས་མ་ཐག་

པའི་སེམས་ཆོས་ཅན། སྐྱེས་མ་ཐག་པའི་ལུས་དང་ཉེར་ལེན་དང་ཉེར་ལེན་ཡིན་ཡང་ལྷན་
ཅིག་གནས་སུ་རུང་སྟེ། 
དེ་རྒྱུ་ནས་ལྷན་ཅིག་ནས་ཀྱི་བར་ཀྱི་དོན་ཁྱོད་ཀྱི་ཉེར་ལེན་གྱི་དེའི་ལྷན་ཅིག་བྱེད་རྐྱེན་
བྱས། དེའི་ཉེར་ལེན་གྱིས་ཁྱོད་ཀྱི་ལྷན་གཅིག་བྱེད་རྐྱེན་བྱས་ནས་སྐྱེས་པའི་སྒོ་ནས་ལྷན་ཅིག་
གནས་པའི་ཕྱིར། མེ་དང་ཟངས་མའི་ཞུ་བ་ཉིད་བཞིན། གལ་ཏེ་ལུས་སེམས་རྟེན་དང་བརྟེན་
པར་བཅས་པ་འགྱུར་རོ་ཞེ་ན། ལུས་ཆོས་ཅན། ཡིད་བློ་ལས་མི་ཕན་པའི་རྟེན་དུ་མི་འདོད་
པར་ཐལ། རྫས་སུ་ཡོད་མེད་གང་ལ་ཡང་མི་ཕན་པའི་དོན་གཞན་རྟེན་དགོས་ནུས་མེད་པའི་
ཕྱིར། །དེ་ནི་མ་ཡིན་ཏེ། ལུས་ཀྱི་ཡིད་བློ་གྲུབ་ཟིན་ནས་ཡོད་པ་གནས་པའི་རྒྱུ་བྱེད་པས་རྟེན་
ཡིན་ཞེ་ན། གནས་པ་བློ་དང་གཅིག་གམ། དོན་གཞན་གཅིག་བྱེད་ན་ཡིད་བློའི་གནས་པ་
འདི་ཆོས་ཅན། རྟེན་ལུས་ཀྱིས་བསྐྱེད་དུ་མེད་པར་ཐལ། གནས་པ་པོའི་ཡིད་བློ་ལས་གཞན་
མིན་གཅིག་ཡིན་པའི་ཕྱིར། གཞན་ཉིད་ནའང་ལུས་ཆོས་ཅན། དེ་ནི་དངོས་པོ་བློ་གནས་པས་
ཅི་ཞིག་བྱ་སྟེ། མ་བྱས་པར་ཐལ། གནས་པ་བློ་ལས་དོན་གཞན་ཁོ་ན་དེ་ཡི་རྒྱུ་ཡིན་པས་སོ། 
། ཡང་བློ་ཆོས་ཅན། འཇིག་པ་མེད་པར་ཐལ་བར་འགྱུར། ལུས་ཀྱིས་མི་འཇིག་པར་བྱས་པས་
སོ། །དེ་འཇིག་རྒྱུ་ལས་འཇིག་པར་འདོད་པས་སྐྱོན་མེད་ཅེ་ན། དེ་ལའང་འཇིག་པ་བློ་དང་
དོན་གཞན་བྱེད་དམ་གཅིག་བྱེད། དང་པོ་ལྟར་ན། བློ་ཡི་འཇིག་རྒྱུ་ཆོས་ཅན། བློ་འཇིག་པར་
མ་སྐྱེས་པར་ཐལ། འཇིག་པ་བློ་ལ་དོན་གཞན་ཁོ་ན་བསྐྱེད་པས་སོ། །གཉིས་པ་ལྟར་ན། བློ་ཡི་
འཇིག་པ་ཆོས་ཅན་བློ་ཡི་འཇིག་རྒྱུས་སྐྱེད་མི་དགོས་པར་ཐལ། འཇིག་རྒྱུ་བློ་དང་གཅིག་པས་
སོ། །ཞེས་པའི་ཐལ་བ་མཚུངས་པ་ཡིན་ནོ། །ཡང་ཡིད་བློ་ཆོས་ཅན་གནས་པའི་རྒྱུས་ཀྱང༌། 
གནས་པར་ཅི་བྱས་ཏེ་མ་བྱས་པར་ཐལ། འཇིག་རྒྱུ་དང་ཕྲད་ན་འཇིག་ལ་མ་ཕྲད་ན་རྟག་པར་
གནས་པའི་ཕྱིར། གལ་ཏེ་དེས་འཇིག་རྒྱུ་དང་མ་ཕྲད་པར་གནས་པར་བྱས་པས་སྐྱོན་མེད་ཅེ་

ན། དངོས་པོ་ཡིད་བློ་ཆོས་ཅན། འཇིག་པ་ཆོས་ཉིད་དུ་ཐལ། འཇིག་རྒྱུ་ལ་ལྟོས་མེད་དུ་འཇིག་
པའི་ཕྱིར། འདོད་ན་གནས་པའི་རྒྱུས་གནས་པར་ཅི་ཞིག་བྱེད་དེ་མ་བྱས་པར་ཐལ། གྲུབ་
ཙམ་ནས་འཇིག་པ་ཡིན་པ་འདི་ལ་གནོད་པ་མེད་པ་ཡིན་པས་སོ། །གལ་ཏེ། དཔེར་ན། སྣོད་
སོགས་ཆུ་སོགས་ཀྱི་རྟེན་ཡིན་པ་བཞིན་ལུས་ཀྱང་ཡིད་བློ་གྲུབ་ཟིན་གནས་པའི་རྟེན་ཡིན་ནོ། 
། ཞེ་ན་ཆོས་ཅན་འདི་ལའང་སྣོད་སོགས་ཆོས་ཅན། ཆུ་སོགས་ལ་མི་ཕན་བཞིན་དུ་ཆུ་སོགས་
མི་འཇིག་པའི་རྟེན་མིན་པར་ཐལ། ཆུ་སོགས་མི་འཇིག་པར་ཡོད་མེད་གང་གི་ཡང་རྟེན་དུ་
དགོས་ནུས་མེད་པས་སོ། །ཞེས་ཡོད་མེད་དག་ལ་ཞེས་སོགས་མཚུངས་སོ། །ཆོས་ཅན། ཆུ་
སོགས་རྟག་པར་སྡོད་པའི་རྟེན་མིན་པར་ཐལ། ཆུ་སོགས་ཀྱི་དངོས་པོ་རྣམས་སྐད་ཅིག་རེ་རེ་
ནི་འཇིག་པའི་ཕྱིར། དེས་ན་ཆོས་ཅན་ཆུ་སོགས་ཀྱི་རྟེན་དུ་རུང་སྟེ། ཆུ་སོགས་ཀྱི་དངོས་པོའི་
རྒྱུན་ཐུར་དུ་མི་ལྷུང་བ་དེ་ལྟ་བུར་སྐྱེ་རྒྱུ་ཡིན་པའི་ཕྱིར། དེ་ལྟ་མ་ཡིན་ན་དེའི་རྟེན་དུ་རིགས་པ་
མ་ཡིན་པར་ཐལ། དེ་རྟག་པར་བྱས་པས་སོ། །
དེས་ན་ཆོས་ཅན་ཆུ་སོགས་ཀྱི་རྟེན་དུ་འགྱུར་ཏེ། ཆུ་སོགས་ཐུར་དུ་འབོ་བ་ཡི་ནི་གེགས་
བྱེད་པའི་ཕྱིར། ཡོན་ཏན་སྤྱི་ལས་རྣམས་ལ་ནི་ཆོས་ཅན། མི་འཇིག་པར་སྡོད་པའི་རྟེན་ཅི་
དགོས་ཏེ། མི་དགོས་པར་ཐལ་འགྲོ་བའི་བྱ་བ་མེད་པ་ཅན་ཡིན་པའི་ཕྱིར། རྟགས་ཐམས་ཅད་
ཁས་སོ། །རིག་པ་འདིས་ནི་གསལ་བ་ཡིན་ནོ། །ཅི་ཞེ་ན། 
བྱེ་བྲག་པའི་ལུགས་ལ། སྣམ་བུ་དང་སྣལ་མ་བ་ལང་དང་རྭ་རྫས་དང་རིགས་ལྟ་བུ་ཡུལ་
གཅིག་ཏུ་གནས་པའི་རྟེན་དང་བརྟེན་པ་འདི་ལའོ། །སྙམ་དུ་བཟུང་ཡུལ་དེ་འདྲ་ལ་འཕྲོད་
འདུ་དེའི་འབྲེལ་པ་ལ་འདུ་འབྲེལ་དུ་འདོད་དོ། །སྐྱེས་བུ་དང་དབང་ཕྱུག་ལྟ་བུ་ཡུལ་ཐ་དད་དུ་
གནས་པའི་རྟེན་དང༌། བརྟེན་པ་ལ་ལྡན་པ། དེ་ཡི་འབྲེལ་པ་ལ་ལྡན་པའི་འབྲེལ་པར་འདོད་
ཅིང༌། རྟེན་དང་བརྟེན་པ་ཐམས་ཅད་རྟག་པར་འདོད་པས། ཤེས་བྱ་ཆོས་ཅན། མི་འཇིག་པར་

གནས་པའི་རྟེན་དང་བརྟེན་པ་ཅན་གྱི་འཕྲོད་འདུ་མི་རིགས་པར་ཐལ། མི་འཇིག་པར་གནས་
པའི་རྟེན་དང་བརྟེན་པ་མེད་པའི་ཕྱིར། བདག་བདེ་སོགས་འཕྲོད་པ་འདུ་བ་ཅན་གྱི་རྒྱུ་མིན་
པར་ཐལ། རྟགས་འདྲའོ། །གསལ་བ་སྤྱི་མི་འཇིག་པར་གནས་པའི་དོན་གཞན་རྟེན་མིན་པར་
ཐལ། རྟགས་འདྲའོ། །
གལ་ཏེ་གཞན་འཇིག་རྒྱུ་དང་མ་ཕྲད་པར་མི་འཇིག་ཕྲད་ནས་འཇིག་ན། དེ་ཡི་ཕྱིར། 
དངོས་པོ་ཡིད་བློ་དེ་ཆོས་ཅན། གནས་རྒྱུས་ཅི་ཞིག་བྱ་སྟེ། དོན་མེད་པར་ཐལ། འཇིག་རྒྱུ་
གཞན་མེད་པར་འཇིག་ན་ཡང་དེ་ཡི་ཕྱིར། དེ་ཆོས་ཅན། གནས་པའི་རྒྱུ་རྣམས་ནུས་མེད་
ཡིན་པར་ཐལ་ལོ། །གཞན་ཡང༌། སྐྱེ་བ་ཅན་གྱི་དངོས་པོ་ཐམས་ཅད་ཆོས་ཅན། དུས་འགའ་
ཞིག་གི་ཚེ་ནའང་འཇིག་པར་མི་འགྱུར་བར་ཐལ། ཁྱེད་ཀུན་རྟེན་བཅས་ཡིན་པའི་ཕྱིར། རྟེན་
བཅས་ཐམས་ཅད་མི་འཇིག་པར་གནས་པ་དང་ལྡན་པར་འདོད་པས། དངོས་པོ་རང་གི་ངང་
གིས་འཇིག་གམ་མིན། གལ་ཏེ་རང་འཇིག་ངང་ཚུལ་བདག་ཡིན་ན། དེ་ཆོས་ཅན། ཁྱོད་མི་
འཇིག་པར་གནས་བྱེད་གཞན་གང་སྟེ་བྱེད་མི་ནུས་པར་ཐལ་ལོ། །གལ་ཏེ་རང་འཇིག་ངང་
ཚུལ་བདག་མིན་ན་ཆོས་ཅན། དེ་མི་འཇིག་པར་གནས་བྱེད་གཞན་གང་དེ་མི་དགོས་པར་
ཐལ་ལོ། །རིགས་པ་འདིས་ཀྱང་ལུས་སེམས་ཉེར་ལེན་དང་ཉེར་ལེན་ཅན་མིན་པར་གྲུབ་སྟེ། 
ཤེས་རབ་སྙིང་རྗེ་སོགས་ཆོས་ཅན། འབྱུང་བཞིའི་ལུས་རང་གི་ཉེར་ལེན་དུ་ཡོད་པ་མ་ཡིན་ཏེ། 
ལུས་ཀྱི་ཕུལ་བྱུང་བའི་འགྲིབ་པའི་རྗེས་སུ་མི་བྱེད་པར་བློ་ཡི་བྱེད་པའི་ཁྱད་པར་གྱིས་ཕུལ་དུ་
བྱུང་བ་དང་འགྲིབ་པ་དག་དུ་འགྲུབ་པའི་ཕྱིར། མར་མེའི་འོད་ཆོས་ཅན། རང་གི་ཉེར་ལེན་
ཡིད་བློའི་འདུ་བྱེད་ཀྱི་རྗེས་སུ་བྱེད་པ་འདི་ཡོད་པ་མ་ཡིན་ཏེ། རང་གི་ཉེར་ལེན་སྒྲོན་མ་ལ་
བརྟེན་པས་སོ། །
བཅུད་ལེན་སོགས་ཀྱིས་ལུས་ཁྱད་པར་དུ་བྱས་པ་ལས་ཤེས་རབ་སོགས་ཁྱད་པར་དུ་

འགྱུར་བ་མཐོང་བའི་ཕྱིར། ལུས་བློའི་ཉེར་ལེན་ནོ་ཞེ་ན། བཅུད་ལེན་གྱིས་ལུས་རྒྱས་པ་ལས་
འཕེལ་བའི་ཤེས་རབ་སོགས་ཆོས་ཅན། དེ་འདྲའི་ལུས་དེ་ཁྱོད་ཀྱི་དངོས་ཀྱི་ཉེར་ལེན་མ་ཡིན་
ཏེ། དེ་ལ་རྒྱུད་ནས་ཁྱད་པར་དུ་འགྱུར་བའི་ཕྱིར། ལུས་དེས་སེམས་ལ་ཕན་འདོག་མེད་པ་
མིན་པ་སྟེ། ལུས་དེས་ལུས་ཤེས་བསྐྱེད། ལུས་ཤེས་ཀྱིས་ཁྱོད་བསྐྱེད་པས་སོ། །རྩ་རྟགས་མ་
གྲུབ་སྟེ། ལུས་དར་རྒུད་ལས་ཆགས་སྡང་སྐྱེ་བར་འགྱུར་བས་སོ། །
ཞེ་ན། འགའ་ཚེ་ལུས་རྒྱས་པ་སྟེ་དར་བ་དང་སོགས་པ་དར་རྒུད་སོགས་ཀྱིས་འཕེལ་བར་
བྱས་པའི་ཆགས་སྡང་སོགས་ཆོས་ཅན། ལུས་དར་རྒུད་ལས་དངོས་སུ་སྐྱེ་བ་མིན་པར་ཐལ། 
ལུས་ཤེས་འཁོར་གྱི་བདེ་སྡུག་ལ་སྐྱེས་པ་ཡིན་པའི་ཕྱིར། དེ་འདྲའི་བདེ་སྡུག་དེ་ཡང་ཆོས་ཅན། 
ཆོས་འདྲ། ཁམས་སྙོམས་པ་དང་ལ་སོགས་པ་མ་སྙོམས་པའི་ནང་གི་དོན་རེག་བྱའི་ཁྱད་པར་
ཉེ་བ་ལས་སྐྱེས་པའི་དབང་ཤེས་ལས་སྐྱེས་པའི་ཕྱིར་བཤད་མ་ཐག་པ་འདིས་ནི་འདུས་པའི་
རིམས་དང་ནད་དུག་སོགས་ལས་དྲན་པ་ཉམས་པ་སོགས་ཆོས་ཅན་འདུས་པའི་རིམས་དང་
དུག་སོགས་ལས་དངོས་སུ་སྐྱེས་པ་མིན་ཏེ། འདུས་རིམས་སོགས་ཀྱིས་བྱས་པའི་ནང་དོན་
རེག་བྱའི་ཁྱད་པར་ལས་སྐྱེས་པའི་དབང་བློས་ནི་ཁྱོད་འགྱུར་བར་བྱེད་པའི་ཕྱིར། ཅེས་བཤད་
པ་ཡིན་ནོ། །
དཔེར་ན། རྡར་མའི་རྒྱུད་ཀྱི་ཁྱད་པར་འགའ་ཞིག་ལ་སྟག་གཟིག་གི་སྒྲ་ཐོས་པ་དང། 
ཁྲག་ལ་སོགས་མཐོང་བ་ལས་རྨོངས་པ་དང་བརྒྱལ་བ་ལ་སོགས་པ་འབྱུང་བར་འགྱུར་བ་
བཞིན་ནོ། །ལུས་ཡིད་བློའི་དངོས་རྒྱུ་མིན་པ་དེའི་ཕྱིར། སེམས་ཡིད་ཤེས་འཁོར་གྱི་ཆགས་
སོགས་ནི་ཆོས་ཅན། རང་གི་ཉེར་ལེན་སེམས་ལ་བརྟེན་པ་ཡིན་ཏེ། དེ་ཉེར་ལེན་དུ་མེད་ན་མི་
འབྱུང་བ་དེའི་ཕྱིར། དེར་ཐལ། ངེས་པ་ཉེར་ལེན་སེམས་སྔ་མ་གང་ཉིད་ཀྱི་འདུ་བྱེད་ཀྱི་རྗེས་
སུ་འཇུག་པས་སོ། །ཇི་ལྟར་སེམས་སྔ་མ་ལ་བརྟེན་པར་བྱས་ན་ཐོས་སོགས་འདུ་བྱེད་སེམས་

ལ་ནི་དུས་འགའི་ཚེ་དེ་ལྟར་ཐོས་སོགས་བསལ་བ་ཅན་གྱི་སྐྱེས་བུའི་ལུས་ལ་ཆོས་ཅན། ཡོན་
ཏན་ཐོས་སོགས་གསལ་བར་འགྱུར། དེ་གསལ་བའི་བློ་དང་ཐ་དད་མེད་པས་སོ། །སྲོག་
ཆགས་སྐྱེ་བ་སྔ་མ་ནས་འོངས་ན་མངལ་སོགས་མི་གཙང་བའི་གནས་སུ་འོང་བ་མི་རིགས་སོ་
ཞེ་ན། ཐ་མལ་སེམས་ཅན་ཆོས་ཅན། བདག་ལ་ཆགས་པ་དང་ལྡན་པའི་སྒོ་ནས། བདེ་སྡུག་
ཐོབ་དོར། འདོད་པ་སྔོན་དུ་སོང་སྟེ། གཞན་དབང་ཕྱུག་སོགས་ཀྱིས་བཀྲི་བའམ་ཁྲིད་པ་མིན་
པར་དམན་པའི་གནས་མངལ་སོགས་ནི་ཆགས་བཞིན་དུ་ཡོངས་སུ་ལེན་པས་སོ། །
དེ་ཡི་རྒྱུ་མཚན་ཡང་སྡུག་བསྔལ་ལ་ཕྱིན་ཅི་ལོག་བདེ་བར་འཛིན་པ་དང༌། བདེ་བ་ལ་
སྲེད་པ་ནི་ཆོས་ཅན། ཐ་མལ་མངལ་སོགས་སུ་སྐྱེ་བའི་རྒྱུ་ཡིན་ཏེ། དེ་དེར་ཀུན་ནས་འཆིང་
བར་བྱེད་པའི་ཕྱིར། དགྲ་བཅོམ་དེ་ནི་ཆོས་ཅན། ལས་ཉོན་གྱི་དབང་གིས་སྐྱེ་བར་མི་འགྱུར་
ཏེ། གང་ལ་སྟེ་ཁྱོད་ལོག་སྲེད་རྒྱུད་ལ་མེད་པས་སོ། །རྒྱང་པན་ན་རེ། གལ་ཏེ་སྐྱེ་བ་སྔ་ཕྱིར་
འགྲོ་འོང་མ་མཐོང་བའི་ཕྱིར་མེད་ཅེ་ན། 
རྒྱང་པན་ཆོས་ཅན། ཁྱོད་ཀྱི་མིག་གིས་བར་སྲིད་མ་མཐོང་བས་མེད་པར་མི་འགྲུབ་
སྟེ། ཁྱོད་དབང་པོ་མི་གསལ་བས་མ་མཐོང་བ་ཡིན་གྱི་དེ་མེད་ནས་མ་མཐོང་བ་མིན་པས་སོ། 
། དཔེར་ན་མིག་མི་གསལ་བས་དུ་བ་ཆུང་ངུ་ཡོད་ཀྱང་མི་འཐོང་བ་བཞིན། འོ་ན་བར་སྲིད་ཆོས་
ཅན་ཐོགས་བཅས་ཡིན་པར་ཐལ། ལུས་ཅན་ཡིན་པའི་ཕྱིར་ཞེ་ན། 
ཤེས་བྱ་ཆོས་ཅན། དེ་ལ་དེས་མ་ཁྱབ་པར་ཐལ། འགའ་ཞིག་ལུས་ཅན་ཡིན་ཡང་ཞིང་
དངས་པས་ལུས་ཅན་ལ་ལར་ཐོགས་མེད་མཐོང་བའི་ཕྱིར། རྫ་སོ་མ་བཏང་པ་ལ་ཆུ་བཞིན། 
གསེར་ལ་དངུལ་ཆུ་བཞིན། དེས་ན། ཤེས་བྱ་ཆོས་ཅན། བར་སྲིད་རྒྱང་པན་གྱིས་མ་མཐོང་
བས་ཕྱིར་ན་མེད་པས་ཁྱབ་པ་མིན་པར་ཐལ། དེས་མ་མཐོང་ཀྱང་ལྷ་མིག་ཅན་གྱི་རྣལ་འབྱོར་
པ་དང༌། བར་སྲིད་ནང་གིས་མཐོང་བས་སོ། །ལུས་ལ་བརྟགས་ཏེ་ལུས་བློ་ཡི་ཉེར་ལེན་ཡིན་

པ་འགོག་སྟེ། ལུས་ཡིད་བློའི་ཉེར་ལེན་ཡིན་ན་ཆ་མེད་པའི་ཡན་ལག་ཅན་གཅིག་གམ་ཡན་
ལག་ཏུ་མ་ཡིན། 
དང་པོ་མི་རིགས་ཏེ་དེ་འདྲ་མེད་པའི་ཕྱིར་ཡང་ན་ལག་སོགས་གཅིག་གཡོ་ན། ལུས་
ཐམས་ཅད་གཡོ་བར་ཐལ་བའི་སྐྱོན་ཡོད་པའི་ཕྱིར། ཇི་ལྟར་ན་མི་འགུལ་བའི་རྐང་པ་ཆོས་
ཅན། འགུལ་བར་ཐལ། འགུལ་བའི་ལག་པ་དང་གཅིག་པ་ཡིན་པའི་ཕྱིར། རྟགས་མ་གྲུབ་
ན། སྐྱེས་བུའི་ལུས་འདི་ཆ་མེད་པའི་ཡན་ལག་ཅན་གཅིག་ཡིན་པ་བུད། ཁྱབ་སྟེ། འགལ་བ་
ཅན་གྱི་ལས་ནི་གཅིག་ཏུ་མི་རུང་བ་སྟེ། ཆོས་གཅིག་འགལ་བ་གཉིས་སུ་མི་རིགས་པའི་ཕྱིར། 
ལག་སོགས་གཡོ་བའི་ཡན་ལག་ཅན་མི་གཡོ་བའི་སྐྱོན་མེད་ཅེ་ན། ལག་སོགས་གཡོ་བའི་
སྐྱེས་བུའི་ལག་སོགས་ཡན་ལག་ཆོས་ཅན། དེ་ཡི་ལུས་ཀྱི་ཡན་ལག་ཅན་དང༌། གནས་པའི་
ཡུལ་སོ་སོ་ཐ་དད་པར་གྲུབ་པར་ཐལ། གཞན་དུ་སྟེ་དེ་དང་ཁྱོད་གཅིག་གཡོ་གཅིག་མི་གཡོ་
བའི་ལུས་ཡིན་པས་སོ། །
སྐྱེས་བུའི་ལག་སོགས་ཡན་ལག་ཅིག་ཆོས་ཅན། ཁྱོད་བསྒྲིབས་ན་ཡན་ལག་ཐམས་ཅད་
བསྒྲིབ་པར་འགྱུར། ཁྱོད་དེ་དང་ཆ་མེད་གཅིག་ཡིན་པའི་ཕྱིར། དེ་ཡི་ཚེ་ཡན་ལག་སྒྲིབ་ཀྱི་
ཡན་ལག་ཅན་མ་བསྒྲིབས་སོ་ཞེ་ན། ཡན་ལག་ཕྱེད་བསྒྲིབས་པའི་ལུས་ཡན་ལག་ཅན་ཆོས་
ཅན། མངོན་སུམ་གྱིས་ཁྱོད་མཐོང་བར་ཐལ། དེ་ཡི་མཐོང་བྱ་གང་ཞིག་མ་བསྒྲིབས་པར་ཡོད་
པས་སོ། །གདོང་པ་ལྟ་བུ་གཅིག་ཚོན་གྱིས་བསྒྱུར་ལ་ལྷག་མ་མ་བསྒྱུར་བའི་ཡན་ལག་ལྷག་
མ་ཆོས་ཅན། ཚོན་གྱིས་བསྒྱུར་བར་ཐལ། བསྒྱུར་བའི་གདོང་པ་དང་གཅིག་པས་སོ། །བསྒྱུར་
བའི་གདོང་པ་ཆོས་ཅན། ཁ་མ་བསྒྱུར་བར་མངོན་སུམ་གྱིས་རྟོགས་པར་ཐལ། མ་བསྒྱུར་བའི་
ཡན་ལག་ལྷག་མ་དང་གཅིག་པས་སོ། །རྟགས་ཁས་ལེན་སྔར་ལྟར་རོ། །
ཡན་ལག་ཚོགས་པའི་ལུས་ཆོས་ཅན། །ཆ་མེད་རྫས་གཅིག་ཏུ་ཡོད་པ་མིན་ཏེ། དེ་ལ་

གོང་གི་སྐྱོན་དེ་དག་གིས་གནོད་པ་དེ་ཡི་ཕྱིར། གསལ་བྱེད་པ་སོགས་ན་རེ། བུམ་གཟུགས་
རྡུལ་པྲ་རབ་དུ་མ་འདུས་ཙམ་ཉིད་དུ་འགྱུར་ཏེ། ཡན་ལག་གཅིག་མེད་པས་སོ། །
འདོད་ན་དེ་དབང་ཤེས་ཀྱི་རྟོགས་པ་མིན་པར་ཐལ། རྡུལ་རེ་རེ་བ་དང་དབང་ཤེས་ཀྱི་
ཡུལ་ལས་འདས་པར་ཁྱད་པར་མེད་པའི་ཕྱིར་དང་རྡུལ་ཕྲ་རབ་ཡིན་པའི་ཕྱིར་སྔ་མ་རྡུལ་རེ་རེ་
བ་བཞིན་ནོ་ཞེ་ན། བུམ་གཟུགས་ཆོས་ཅན། ཆོས་གསུམ་ལྡན་གྱི་ཡན་ལག་ཅན་མེད་ཀྱང༌། 
རྡུལ་ཕྲན་རེ་རེ་བ་དང་དབང་ཤེས་ཀྱི་ཡུལ་ལས་འདས་པར་ཁྱད་པར་མེད་པར་མ་གྲུབ་པར་
ཐལ། མེད་ཀྱང་རང་འཛིན་དབང་ཤེས་སྐྱེ་བས་སོ། །རྡུལ་ཕྲན་རེ་རེ་བ་ལས་ཁྱད་པར་ཅན་
རགས་པ་དང་རང་མཚན་ནི་ཆོས་ཅན། དེ་མེད་ཀྱང་ཁྱོད་རྡུལ་ཕྲན་སོ་སོ་བ་མིན་པར་ཐལ། 
རང་འཛིན་དབང་ཤེས་ཀྱི་ཡུལ་ཡིན་པ་དེ་ཡི་ཕྱིར། དེ་ལྟར་བསྟན་པ་འདིས་ནི་སྒྲིབ་བྱེད་ལ་
སོགས་པ་མེད་པ་དག་ཀྱང་གསལ་བ་ཡིན་ནོ། །ཇི་ལྟར་ན་བུམ་གཟུགས་ཆོས་ཅན། དེ་མེད་
པས་སྒྲིབ་ཐོགས་མེད་པས་མ་ཁྱབ་པར་ཐལ། དེ་མེད་ཀྱང་རྡུལ་སྔ་མའི་རྐྱེན་ལས་སྒྲིབ་ཐོགས་
ཅན་དུ་སྐྱེས་པས་སོ། །
དངུལ་ཆུ་གསེར་དང་འདྲེས་པ་དང༌། རྡོ་ཚན། ལ་སོགས་ཆོས་ཅན། རང་འཛིན་དབང་
ཤེས་ལ་ཇི་ལྟར་སྣང་སྟེ་མི་སྣང་བར་ཐལ། ཆོས་གསུམ་ལྡན་གྱི་རྫས་མེད་པའི་ཕྱིར། རྡུལ་
རིགས་མི་མཐུན་གྱིས་བརྩམས་པས་སོ། །ཡང་མིག་གི་དབང་པོ་དང་སོགས་པས་གཟུགས་
སྣང་བ་ཡིད་བྱེད་རྣམས་ཆོས་ཅན། གཟུགས་རྟོགས་པའི་དབང་ཤེས་དག་ཇི་ལྟར་སྐྱེད་བྱེད་
ཡིན་ཏེ་མ་ཡིན་པར་ཐལ། སོ་སོར་དེ་བསྐྱེད་པའི་ནུས་པ་མེད་པའི་ཕྱིར་དབང་སོགས་དང་
ཁྱད་པར་མེད་པས་སོ། །འདོད་དེ། དེ་དག་གིས་དེ་དག་གི་ལྡན་པ་བསྐྱེད་ཅིང་ལྡན་པ་ལས་
མིག་ཤེས་སྐྱེའོ། །ཞེ་ན། དེ་འདྲའི་རྫས་མེད་པས་རྡུལ་ཕྲན་རྣམས་ཀྱང་དབང་ཤེས་སྐྱེད་པར་
ཐལ། ཡུལ་དབང་སོགས་ཀྱིས་དེ་དག་གི་ལྡན་པ་བསྐྱེད་པ་འདིར་དེ་བསྐྱེད་པའི་ཕྱིར་རོ། 

། ཞེས་མཚུངས་སོ། །
ཡང་ན་མིག་ཤེས་ཀྱི་རྐྱེན་གསུམ་ཆོས་ཅན། དེ་གསུམ་གྱི་ལྡན་པ་མི་བསྐྱེད་པར་ཐལ། 
དེ་བསྐྱེད་མི་ནུས་པའི་གཟུགས་སོགས་རེ་རེ་བ་དང་ཁྱད་པར་མེད་པའི་ཕྱིར། ཞེས་མཚུངས་
སོ། །གལ་ཏེ་གསེར་དང་དངུལ་ཆུ་ལ་ནི་རྫས་མེད་ཀྱང་རྡུལ་རིགས་མི་མཐུན་ཕྲད་པའི་ལྡན་
པ་ཡོད་པས་དེ་སྣང་བ་ཡིན་པས་རྡོ་ཚན་ལ་སོགས་ཇི་ལྟར་སྣང་གི་སྐྱོན་མེད་དོ་ཞེ་ན། གསེར་
དང་དངུལ་ཆུ་འདྲེས་པ་འཛིན་པའི་དབང་ཤེས་མ་འཁྲུལ་བ་ཆོས་ཅན། དེ་གཉིས་ཀྱི་ལྡན་པ་
དེ་གཉིས་ལས་རྫས་གཞན་དེ་གང་ལས་རྟོགས་ཏེ་མ་འཐོང་བར་ཐལ། ལྡན་པ་དེ་ཡི་རྟེན་ཁྱོད་
ཀྱིས་མ་འཐོང་བས་སོ། །གསུམ་ཁས་སོ། །རྡུལ་རིགས་མི་མཐུན་འཛིན་པའི་དབང་ཤེས་
ཀྱི་ཡུལ་ཡིན་ན་ལྡན་པ་ཡིན་དགོས་ན་བུ་རམ་དང་སྒེའུ་བཤེར་སྦྱར་བའི་བཏུང་བ་ཆོས་ཅན། 
ཁྱོད་ཀྱི་རོ་གཟུགས་ལ་སོགས་ལྡན་པ་སྟེ་ཡོད་པར་འགལ་བར་ཐལ། ཁྱོད་ལྡན་པ་ཞེས་པའི་
ཡོན་ཏན་ཡིན་པས་སོ། །
མ་ཁྱབ་ན། ཡོན་ཏན་ལ་ཡོན་ཏན་གཉིས་པ་མེད་པ་བུད། གལ་ཏེ་བཏུང་བ་དེ་ལ་རོ་
གཟུགས་དངོས་སུ་མེད་ཀྱང་རོ་གཟུགས་རྣམས་དང་རྡུལ་ཕྲན་ལ་འཕྲོད་པ་འདུས་པས་ན་རོ་
གཟུགས་ཡོད་པར་ཉེ་བར་བརྟགས་པ་ལས་ཡོད་པར་འདོད་ན། འོ་མའི་རོ་དང་བུ་རམ་དང་
སྒེའུ་ཁུ་གཤེར་སྦྱར་བའི་བཏུང་བའི་རོ་ཆོས་ཅན། རང་འཛིན་དབང་བློས་རོ་མཚན་ཉིད་པ་
དང་བཏགས་པ་བ་ཐ་དད་དུ་དམིགས་པར་ཐལ། དེ་ཡི་དོན་གང་ཞིག ཁྱེད་གཉིས་རོ་གཅིག་
མཚན་ཉིད་པ་གཅིག་བཏགས་པ་བ་ཡིན་པས་སོ། །
གཞན་ཡང་རྫས་གཅིག་ལ་འཕྲོད་འདུ་ཁོ་ན་ལས་དེ་ཡི་ཆོས་བཏགས་ནས་ཐ་སྙད་བྱེད་
ན་བྱ་རྒྱའི་ཕྲེང་བ་ཆོས་ཅན། ཇི་ལྟར་རིང་པོ་ཞེས་པའི་སྒྲ་ཁྱོད་ལ་བརྟགས་ནས་འཇུག་སྟེ་མི་
འཇུག་པར་ཐལ། ཁྱོད་རིང་པོ་དང་རྫས་གཅིག་ལ་དོན་དམ་པར་འཕྲོད་འདུའི་འབྲེལ་པ་མེད་

པའི་ཕྱིར། དེར་ཐལ། ཁྱོད་བྱ་རེ་རེ་བ་ལས་འདུ་ཡང་རིང་པོ་བྱ་རེ་རེ་བ་ལས་མི་འདུ་བས་སོ། 
། ཟུར་དང་པོ་ཁས་སོ། །གྲངས་སོགས་དེ་དང་ལྡན་པའི་བུམ་པ་རང་གི་ངོ་བོ་དང་བུམ་སྒྲ་དང་
བུམ་པའི་གྲངས་སོགས་བརྗོད་པའི་སྒྲ་དག་ཆོས་ཅན། ཁྱེད་རྣམས་ལས་རྫས་ཐ་དད་དུ་གྱུར་
པའི་བུམ་པའི་སྒྲ་གྲངས་དང་ཡོན་ཏན་ལྡན་པ་དང༌། ལས་དང་སྤྱི་ཉིད་ལ་སོགས་པའི་ངོ་བོ་
རང་མཚན་གཅིག་ཡོད་པ་མ་ཡིན་ཏེ། དེ་ཡོད་ན་མངོན་སུམ་གྱིས་དམིགས་དགོས་པ་ལས། 
དེ་མངོན་སུམ་གྱི་བློ་ལས་མི་སྣང་བས་སོ། །བུམ་པ་དང་བུམ་པའི་གྲངས་ཆོས་ཅན། རྫས་ཐ་
དད་དེ་སྒྲ་རྟོག་ཐ་དད་འཇུག་པའི་ཕྱིར། ཞེ་ན། བུམ་པའི་གྲངས་སོགས་བརྗོད་པའི་སྒྲ་དང་
འཛིན་པའི་ཤེས་པ་རྟོག་པ་དག་ཆོས་ཅན། བུམ་སོགས་ཀྱི་གྲངས་སོགས་རང་མཚན་རང་གི་
བཟུང་དོན་དུ་མེད་པར་ཐལ། དེ་མ་ཡིན་གྱི་དངོས་པོ་ལས་ཐ་དད་པ་སྟེ། ལྡོག་པའི་རྗེས་སུ་
འབྲངས་པའི་རྣམ་རྟོག་གིས་བཏགས་པའི་དོན་ཅན་ཡིན་པས་དཔེར་ན་གཟུགས་སོགས་ཡོན་
ཏན་ལ་གཅིག་དང་ལྡན་པ་ལ་སོགས་པ་རང་ལས་རྫས་ཐ་དད་པའི་རང་གི་ཆོས་སུ་མེད་ཀྱང་
གཅིག་དང་ལྡན་པ་ལ་སོགས་པའི་སྒྲ་རྟོག་འཇུག་པར་ཁྱེད་རང་འདོད་པ་བཞིན། 
ཞིག་པ་དང་མ་སྐྱེས་པའི་བུམ་པ་ད་ལྟ་མེད་ཀྱང༌། དེ་འདྲའི་བུམ་པ་གཅིག་གཉིས་ལ་
སོགས་པ་བརྗོད་པ་བཞིན་གལ་ཏེ་འདིར་ནི། ཡོན་ཏན་ལ་གཅིག་སོགས་བཏགས་ནས་
འཇུག་པར་འདོད་ཅེ་ན་རྒྱུ་མཚན་གང་གི་དེ་ལྟར་འདོད་པ་ཡིན། གྲངས་སོགས་ཡོན་ཏན་
གྱི་ཆོས་སུ་མེད་ཀྱང་ཡོན་ཏན་གཅིག་གཉིས་བརྗོད་པ་ཙམ་དུ་ཟད་ན་རྒྱུ་མཚན་དེ་ནི་དངོས་
པོ་ཐམས་ཅད་ལ་གྲངས་སོགས་ཀྱི་སྒྲ་དེ་དག་བཏགས་ནས་འཇུག་པའི་རྒྱུར་ཅིས་མི་འདོད། 
དེས་ན་བུམ་སོགས་ཆོས་ཅན་གཅིག་གཉིས་སོགས་གྲངས་སོགས་བརྗོད་པའི་སྒྲ་དེ་ཁྱོད་ལ་
བཏགས་ནས་འཇུག་པར་ཐལ། དེ་ཁྱོད་ལས་རང་མཚན་ཐ་དད་པའི་ཁྱོད་ཀྱི་ཆོས་སུ་མེད་
པས་སོ། །

གལ་ཏེ་ཀུན་ལ་གྲངས་སོགས་ཀྱི་སྒྲ་ཉེར་རྟག་མིན་ཏེ། ཡིན་ན་གལ་ཏེ་དངོས་མིང་
དུ་འགྱུར་བ་མེད་པས་སོ་ཞེ་ན། དངོས་བཏགས་ཀྱི་མིང་གི་མཚནཉིད་གང༌། དངོས་པོ་ཐ་
དད་ཁྱད་པར་གྱི་ཆོས་སུ་ཡོད་པའི་མིང་གི་གཙོ་བོའི་དངོས་མིང་དང་མེད་པ་བཏགས་མིང་
གི་མཚན་ཉིད་ཡིན་ཞེ་ན། ཤེས་བྱ་ཆོས་ཅན། དངོས་པོ་ཐ་དད་ཁྱད་ཆོས་སུ་ཡོད་མེད་ཀྱི་
མིང་དངོས་བཏགས་ཀྱི་མིང་གི་མཚན་ཉིད་ཞེས་བྱ་བ་ཉིད་གང་ལས་ཏེ་མི་འཐད་པར་ཐལ། 
འདོད་རྒྱལ་ཐོག་མར་གྲགས་པའི་མིང་དོན་དེ་ཐུན་མོང་མིན་པར་གོ་བྱེད་ཀྱི་སྒྲ་དངོས་མིང་
དང་གཞན་ལ་གྲགས་ཟིན་གྱི་མིང་ཕྱིས་གཞན་མིང་དུ་རྗེས་གྲུབ་དུ་འཇུག་ན་བཏགས་མིང་དུ་
འཐད་པས་སོ། །གྲངས་སོགས་གྱི་སྒྲ་རྣམས་ཆོས་ཅན། ཐ་དད་པ་མེད་དེ། རྣམ་གྲངས་པར་
ཐལ། བརྗོད་བྱ་དོན་ཐ་དད་པ་མེད་པའི་ཕྱིར་ཅེ་ན། 
ཡོན་ཏན་དཀར་པོ་ལ་སོགས་པ་དང་གྲངས་སོགས་དང་ལྡན་པའི་སྒྲ་རྣམས་དང་ཡང་
ཆོས་ཅན། སྒྲ་རྣམ་གྲངས་པར་ཐལ། བརྗོད་བྱ་དོན་གཞན་རྒྱུ་མཚན་ཅན་མིན་པའི་ཕྱིར། 
འདོད་ན། དེ་རྣམས་རྣམ་གྲངས་པར་འདོད་པ་མིན་པ་བུད། 
གལ་ཏེ་ཡོན་ཏན་དེ་ལ་ཡང་ཡོན་ཏན་དོན་གཞན་ཡོད་ཞེ་ན། དེ་ཡི་ཕྱིར། ཤེས་བྱ་ཆོས་
ཅན། ཡོན་ཏན་རྫས་ནི་ཁྱེད་མེད་དུ་འགྱུར་བར་ཐལ་ལོ། །གཞན་ཡང་གྲངས་སོགས་ཀྱིས་སྒྲ་
རྣམས་ཆོས་ཅན། བརྗོད་བྱ་དོན་གཞན་མིན་ཡང་ཐ་དད་པ་ཡིན་ཏེ། བརྗོད་བྱ་ལྡོག་པའི་དབྱེ་
བ་ཐ་དད་པས་སོ། །དཔེར་ན། ལས་མིན་རྫས་མིན་ཅེས་པའི་སྒྲ་བཞིན་ནོ། །བུམ་པའི་གྲངས་
སོགས་ཆོས་ཅན། བུམ་པ་ལས་རྫས་ཐ་དད་དེ། བུམ་པའི་གྲངས་ཞེས་པའི་དྲུག་སྒྲ་འཇུག་
པས་སོ་ཞེ་ན། 
དངོས་པོ་བརྗོད་པའི་སྒྲས་བུམ་པའི་གྲངས་ཞེས་པའི་སྒྲ་རྣམས་ཆོས་ཅན། ཁྱོད་ཀྱི་བུམ་
པའི་གྲངས་སོགས་དེ་དང་ལྡན་པའི་བུམ་པ་ལས་ཐ་དད་པ་བཞིན་དུ་བསྟན་པ་གང་ཡིན་པ་དེ་

ཡང་དོན་ཡོད་དེ། བུམ་པའི་གྲངས་དེ་བུམ་པའི་ཆོས་གཞན་སྲ་བ་སོགས་ལས་ཁྱད་པར་དུ་ཕྱེ་
ནས་སྟོན་པར་བྱེད་པའི་ཕྱིར་བུམ་པའི་གྲངས་ཞེས་པའི་སྒྲ་ཆོས་ཅན། བུམ་པ་དང་བུམ་པའི་
གྲངས་རང་མཚན་ཐ་དད་མིན་ཡང་ཁྱོད་དོན་ཡོད་དེ། 
བུམ་པའི་ལྡོག་ཆ་དེ་ཙམ་ཤེས་པར་འདོད་པ་ན་གཞན་བུམ་པའི་སྲ་བ་སོགས་ལྡོག་པ་
གཞན་ཀུན་འཕངས་པ་མེད་པར་ནི་སྟེ་སྤངས་ནས་བུམ་གྲངས་བུམ་པ་ལས་ཆོས་ཐ་དད་པ་
བཞིན་དུ་བརྗོད་པར་བྱེད་པ་ཙམ་ཡིན་པས་སོ། །དཔེར་ན་ལ་ལར་སོར་མོའི་ལྡན་པ་ཞེས་
བརྗོད་པ་བཞིན་ནོ། །
སོར་མོ་ལྡན་པར་འགྱུར་ཞེས་པའི་སྒྲ་ཆོས་ཅན། ཆོས་ཅན་བརྗོད་པར་གྲགས་པ་ཡིན་
ཏེ། སོར་མོའི་ཆོས་ཐམས་ཅད་ནི་འཕེན་ཕྱིར་ཏེ་མི་སྤོང་བར་སོར་མོའི་བཤིབས་པ་ཙམ་སྟོན་
པའི་སྒྲ་ཡིན་པའི་ཕྱིར། དེ་ལྟར་ན། སོར་མོའི་ལྡན་པ་ཞེས་པའི་སྒྲ་དང་སོར་མོ་ལྡན་པར་
འགྱུར་ཞེས་པའི་སྒྲ་ཆོས་ཅན། བརྗོད་བྱ་དོན་བདག་ཉིད་གཅིག་པ་གཅིག་བརྗོད་དེ་སོར་མོའི་
བཤིབས་པ་ཙམ་དེ་ཁྱད་པར་གཞན་སྤོང་མི་སྤོང་གི་སྒོ་ནས་རིམ་བཞིན་སྟོན་པར་བྱེད་པས་
སོ། །དེས་ན་ཆོས་ཅན་བརྗོད་བྱ་རང་མཚན་ཐ་དད་མེད་ཀྱང་དོན་ཡོད་དེ་དེ་ལྟར་སྟེ། དོན་ངོ་
བོ་གཅིག་ལ་ཁྱད་པར་གཞན་སྤོང་མི་སྤོང་གི་བརྡ་ཐ་དད་བྱས་པའི་དབང་གིས་འཇུག་པ་ཡིན་
པས་སོ། །ཡན་ལག་ཅན་གྱི་རྫས་མེད་པར་དྲི་རོ་སོགས་ཚོགས་པ་ཙམ་ཡིན་ན། བུམ་པའི་
གཟུགས་ཞེས་སོགས་སུ་མི་འགྱུར་ཏེ། གཟུགས་ཀྱི་གཟུགས། བུམ་པའི་བུམ་པ་ཞེས་པར་མི་
འགྱུར་བས་སོ། །ཞེ་ན། བུམ་པ་ཞེས་པའི་སྒྲ་ཆོས་ཅན། བུམ་པའི་གཟུགས་སོགས་ལས་མ་
རྟོགས་པའི་བུམ་པའི་ཡན་ལག་ཅན་ཞིག་ཡོད་པའི་རྒྱུ་མཚན་ཁོ་ནས་འཇུག་པ་མ་ཡིན་པར་
ཐལ། །
བུམ་པའི་གཟུགས་དྲི་སོགས་ཀྱི་ནུས་པའི་ཁྱད་པར་རེ་རེ་བ་བརྗོད་བྱར་སྤོང་བའམ་མ་

འཕངས་པར་བུམ་པའི་གཟུགས་སོགས་དེ་དག་གི་མཚུངས་པ་སྟེ་ཐུན་མོང་གི་འབྲས་བུ་ཆུ་
སྐྱོར་བ་ལྟ་བུའི་རྒྱུ་མིན་པ་ནི་རྣམ་དཔྱོད་དེ། ཆུ་སྐྱོར་བའི་ནུས་པ་ཙམ་རྟོགས་པའི་ཆེད་དུ་སྦྱར་
བས་སོ། །
སྒྲ་སྦྱོར་བ་ན་ཆོས་ཅན། བུམ་པ་གཟུགས་ཡིན་ཞེས་སམ་གཟུགས་བུམ་པ་ཡིན་ཞེས་གཞི་
གཅིག་པ་ཅན་གྱི་སྒྲ་དོན་མཐུན་རུང་བ་མིན་ཏེ། བུམ་སྒྲས་བུམ་པའི་གཟུགས་བརྗོད་བྱར་མ་
འཕངས་པ་དེས་ནའོ། །སོགས་སྒྲས་ཚོགས་པ་ཅན་སྤོང་བ་དེས་ན། བུམ་སྒྲ་ཆོས་ཅན། གསེར་
བུམ་སོགས་བུམ་པའི་རིགས་ཅན་བརྗོད་བྱར་མི་སྤོང་བ་དང༌། བུམ་པའི་གཟུགས་སོགས་
ཚོགས་པ་ཅན་བརྗོད་བྱར་སྤོང་བའི་ཁྱད་པར་འདི་ནི་ཡོད་པ་ཡིན་ཏེ། གསེར་བུམ་སོགས་
རིགས་ཅན་ལ་ལྟོས་ཏེ་རིགས་བརྗོད་ཡིན་ལ། བུམ་གཟུགས་སོགས་ཚོགས་པ་ཅན་ལ་ལྟོས་
ཏེ་ཚོགས་བརྗོད་ཡིན་པའི་ཕྱིར། ཡན་ལག་ཅན་མེད་ན་བུམ་པའི་གཟུགས་ཞེས་པ་དོན་མེད་
དོ་ཞེ་ན། 
བུམ་པ་ཡི་ནི་གཟུགས་ཞེས་པའི་སྒྲ་ཆོས་ཅན། དེ་མེད་ཀྱང་དོན་ཡོད་དེ། དེ་སྤྱི་ཡན་ལག་
ཏུ་བྱས་པ་སྟེ། བུམ་པ་དམིགས་ཀྱིས་བཀར་ཏེ་དེ་ཡི་ནུས་པའི་ཁྱད་པར་བུམ་པའི་གཟུགས་
འཛིན་མིག་ཤེས་ཀྱི་དམིགས་རྐྱེན་སྣམ་བུ་སོགས་ཀྱི་གཟུགས་ལས་ཁྱད་པར་དུ་ཕྱེ་ནས་སྟོན་
པས་སོ། །
བཤད་མ་ཐག་པའི་ཕྱོགས་འདིས་ཙན་དན་གྱི་དྲི་ཞེས་པའི་སྒྲ་ཆོས་ཅན། ཆོས་གསུམ་
ལྡན་གྱི་རྫས་མེད་ཀྱང་དོན་ཡོད་དེ། ཙན་དན་གྱི་དྲི་དེ་ག་བུར་གྱི་དྲི་ལས་ཕྱེ་ནས་སྟོན་པར་
བྱེད་པའི་ཕྱིར། ཞེས་སོགས་ལའང་བརྗོད་པར་བྱའོ། །ཡན་ལག་དུ་མ་ཡིད་བློའི་ཉེར་ལེན་
ཡིན་ཞེ་ན། 
ཡན་ལག་ཀུན་ཚོགས་པ་ཡིན་ནམ་རེ་རེ་བ་ཡིན། ཡན་ལག་མ་ལུས་པར་ཚོགས་པ་རྒྱུ་

ཉིད་ཡིན་ན་ཡིད་བློ་ཆོས་ཅན། ཡན་ལག་གཅིག་དང་བྲལ་ནའང་སྐྱེ་བ་མིན་པར་ཐལ་ལོ། 
། ཡན་ལག་རེ་རེས་བསྐྱེད་ནུས་པ་ཡིན་ནའང་རྒྱུད་གཅིག་ལ་གཅིག་ཅར་ཁྱོད་མང་པོ་འབྱུང་
བར་འགྱུར་རོ། །གལ་ཏེ་དབུགས་རེ་རེས་ཡིད་བློ་རེ་རེ་ཁོ་ན་གསལ་བར་བྱེད་པའི་ཕྱིར་སྐྱོན་
མེད་ཅེ་ན། 
དབུགས་འབྱུང་རྔུབ་དག་ལས་གང་རུང་གཅིག་ཆོས་ཅན། ཡིད་བློ་རེ་རེ་ཁོ་ན་སྐྱེ་བར་
ངེས་བྱེད་མིན་པར་ཐལ། ལུས་དང་རང་གི་ཆ་ཤས་དུ་མ་ཅན་དུ་མཚུངས་པའི་ཕྱིར། ལུས་
སམ་དབུགས་རྟག་པ་གཅིག་ཡིན་ན་ཡང་ཡིད་བློ་དེ་ཆོས་ཅན། ཁྱོད་མང་པོ་ཅིག་ཅར་གསལ་
བའམ་སྐྱེ་བར་འགྱུར། ཁྱོད་ཀྱི་རྒྱུ་ལུས་དབུགས་རྟག་པ་ལས་རྟག་ཏུ་ཉེ་བའི་ཕྱིར། གལ་ཏེ་
ལུས་དབུགས་གཅིག་ཅར་བློ་དུ་མའི་རྒྱུ་མིན་ན་ལུས་དབུགས་ཆོས་ཅན་རིམ་གྱིས་ཀྱང་ཡིད་
བློ་དུ་མའི་རྒྱུ་མིན་པར་ཐལ། གཅིག་ཅར་དེ་ཡི་རྒྱུ་མིན་ཅིང་སྔ་ཕྱི་ཁྱད་པར་མེད་པའི་རྟག་
པ་ཡིན་པའི་ཕྱིར་དབུགས་གཅིག་ཡིད་བློ་གཅིག་ཁོ་ནའི་རྒྱུ་ཡིན་ནོ་ཞེ་ན། དབུགས་གཅིག་
དེ་ཆོས་ཅན། ཁྱོད་ལས་ཡིད་བློ་རེ་རེ་ཁོ་ན་སྐྱེ་བར་རིགས་པར་ངེས་པ་མིན་པར་ཐལ། ཁྱོད་
ཀྱི་ཡུལ་ཅན་ནའང་དོན་སྔ་ཕྱི་དུ་མ་འཛིན་པའི་ཡིད་བློ་དུ་མ་སྐྱེ་བའི་ཕྱིར། གལ་ཏེ་དབུགས་
གཅིག་གི་ཡུན་ཅན་ལ་དོན་དུ་མ་བློ་རྟག་པ་གཅིག་གི་ཤེས་པས་སྐྱོན་མེད་ཅེ་ན། 
དེ་འདྲའི་བློ་ནི་ཆོས་ཅན། དོན་དུ་མ་གཅིག་ཅར་འཛིན་པ་ཉིད་དུ་ཐལ། དེ་འཛིན་ཅིང་
རྟག་པས་སོ། །ཁྱབ་སྟེ། བློ་རྟག་པས་འཛིན་ན་གཅིག་ཅར་འཛིན་པ་ལ་འགལ་བ་མེད་པའི་
ཕྱིར། དེ་ལྟ་མ་ཡིན་ན། རིམ་གྱིས་ཀྱང་དོན་དུ་མ་འཛིན་པར་མི་འགྱུར་བར་དེ་གཅིག་ཅར་
འཛིན་ཅིང་སྔ་ཕྱི་ཁྱད་པར་མེད་པར་རྟག་པའི་ཕྱིར་དབུགས་རང་གི་རིགས་འདྲ་དུས་གཅིག་
ལ་ཡོད་པ་མིན་པའི་དུས་ཅན་གྱི་དབུགས་གྱི་སྐད་ཅིག་མང་པོ་དག་སྐད་ཅིག་མང་པོ་དེ་འདྲའི་
སེམས་ཉིད་ཀྱི་དངོས་རྒྱུ་ཡིན་པར་རྟོག་པར་བྱེད་ཅེ་ན། 

དབུགས་འབྱུང་རྔུབ་དེ་དག་ཆོས་ཅན། རིམ་ལྡན་དུ་སྐྱེ་བར་ཇི་ལྟར་འགྱུར་ཏེ་མི་འགྱུར་
བར་ཐལ། གོ་རིམ་ལྡན་པར་སྐྱེ་བའི་རྒྱུ་མེད་པའི་ཕྱིར། མ་གྲུབ་ན་ལུས་རྟག་པ་ལས་སྐྱེས་པ་
བུད། གལ་ཏེ་དབུགས་རང་རིག་སྔ་མ་རྒྱུ་ཡིན་ཞེ་ན། མངལ་དུ་སྐྱེས་མ་ཐག་པའི་དབུགས་ཀྱི་
སྐད་གཅིག་དང་པོ་ཆོས་ཅན། འབྱུང་བར་མི་འགྱུར་བར་ཐལ། དེའི་རྒྱུ་རིགས་འདྲ་སྔ་མ་ཡོད་
པ་མིན་པའི་ཕྱིར། ཁྱབ་རྟགས་སོ། །
དེ་ཡོད་ཀྱང༌། དབུགས་འབྱུང་རྔུབ་གང་རུང་གཅིག་ཆོས་ཅན། གཅིག་ཅར་དུ་མ་ཉིད་དུ་
ཐལ། ཡུལ་ཐ་དད་དུ་མར་གཅིག་ཅར་ཁྱབ་པའི་རགས་པ་ཡིན་པའི་ཕྱིར། འདོད་ན་གང་ཟག་
གཅིག་ཆོས་ཅན། རང་རྒྱུད་ལ་ཡིད་བློ་དུ་མ་གཅིག་ཅར་བསྐྱེད་པར་ཐལ། འདོད་པ་དེ་ཡི་
ཕྱིར། གལ་ཏེ་དབུགས་འབྱུང་བ་ལྟ་བུ་དུ་མའང་དུས་གཅིག་པ་ཅན་ཡིན་པས་སེམས་གཅིག་
གི་ནི་རྒྱུ་ཡིན་ནོ། །ཞེ་ན། དབུགས་ཡིད་བློའི་རྒྱུ་ཡིན་ན། ཚོགས་པའམ་ཇི་ལྟ་ཡོད་པ་རྒྱུ་བ་
ཡིན། དང་པོ་ལྟར་ན། དབུགས་ཆོས་ཅན། ཁྱོད་རྒྱུ་བ་ཞན་པའི་དུས་སུ། ཡིད་རྟོག་མི་འབྱུང་
བར་ཐལ། དེ་དུས་སུ་ཁྱོད་ཀྱི་ཡན་ལག་གཅིག་མ་ཚང་ནའང་དེ་མ་ཚང་བས་སོ། །ཅི་སྟེ་ཕྱི་
ལྟར་རིང་ཐུང་སོགས་ཡོད་པ་ཙམ་དངོས་རྒྱུ་ཡིན་ཞེ་ན། 
ཡིད་ཤེས་རྟོག་པ་ཆོས་ཅན། དབུགས་འཕེལ་འགྲིབ་ལས་ཁྱོད་ཡང་འཕེལ་འགྲིབ་ཀྱི་
ཁྱད་པར་ཡོད་པར་ཐལ། ཁྱོད་དབུགས་ཀྱི་དངོས་འབྲས་ཡིན་པས་སོ། །ཐལ་བ་ལས། དེ་
ཆོས་ཅན། དབུགས་དེ་ཡི་དངོས་འབྲས་མིན་ཏེ། དབུགས་གང་གི་འཕེལ་འགྲིབ་ཐ་དད་པ་
ལས། ཁྱོད་འཕེལ་འགྲིབ་ཐ་དད་དུ་འགྱུར་བ་མེད་པས་སོ། །ཁྱེད་ལ་ཡང་ཤེས་པ་ལས་ཤེས་
པ་སྐྱེ་ན། རྟོག་པ་དུ་མ་གཅིག་ཅར་ཅི་ཡི་ཕྱིར་མི་སྐྱེ་ཞེ་ན། 
སྐྱེས་བུ་ཆོས་ཅན། ཡིད་བློ་སྔ་མ་གཅིག་ནི་ཕྱི་མ་གཅིག་གི་རྒྱུ་ཡིན་ཏེ། རྣམ་ཤེས་སྔ་མ་རེ་
རེས་ཕྱི་མ་ཕྱི་མ་བསྐྱེད་པའི་ནུས་པ་ངེས་པའི་ཕྱིར། རྣམ་ཤེས་དོན་གཞན་སེར་པོ་ལ་ཆགས་

པ་ཡི་སྔོན་པོ་འཛིན་པའི་ནུས་པ་མེད་པར་གྱུར་པ་ན། ཡིད་རྟོག་ཕྱི་མ་དོན་གཞན་སྔོན་པོ་མི་
འཛིན་པའི་ཕྱིར། 
དང་པོར་ལུས་ལ་གཅིག་ཅར་བློ་སྐྱེས་ཞིང་ཕྱིས་ནི་རང་རིགས་སྔ་མ་ལས་སྐྱེ་བར་ངེས་
པས་སྐྱོན་མེད་དོ་ཞེ་ན། ལུས་ཆོས་ཅན། ཁྱོད་ཀྱི་ཡིད་བློ་བསྐྱེད་པའི་ནུས་པ་ཅི་ཡི་ཕྱིར་བཟློག་
པ་ཡིན་ཏེ། ཕྱིས་ཀྱང་བསྐྱེད་པར་ཐལ། སྔར་དེ་བསྐྱེད་ཅིང་རྟག་པས་སོ། །
གསུམ་པ་ལ་རྩོད་ལན་གཉིས་ལས། དང་པོ་ནི། གལ་ཏེ་ཤི་བའི་འོག་ཏུ་སེམས་འབའ་
ཞིག་གནས་པར་འགྱུར་བར་ཐལ། དེ་ཡི་ཚེ། ལུས་སེམས་ཀྱི་རྟེན་མིན་པའི་ཕྱིར། ལུས་ནི་
ལྡོག་པའི་ཕྱིར་ནའོ་ཞེ་ན། 
གསུམ་པ་ནིགསུམ་པ་ཡིན་ནམ་དཔྱད། འཆི་ཁའི་དབང་པོས་འཆི་ཁའི་ལུས་ཕྱི་མ་
བསྐྱེད་པ་ལ་འཇུག་པ་ཐོབ་པ་སྟེ་དེ་བསྐྱེད་པའི་ཆེད་དུ་སེམས་ཀྱི་རྒྱུན་ཕྱི་མ་ལུས་གནས་
པའི་ཡན་ལག་དེ་རྐྱེན་མི་འགྱུར་ན། རྒྱུན་ཕྱི་མ་སེམས་ཡན་གར་བར་གནས་པར་འགྱུར། 
གཟུགས་མེད་དུ་སྐྱེས་པ་བཞིན་ཞེས་པའི་དེ་དེ་ཡི་རྐྱེན་དུ་འགྱུར་ན་ལུས་སེམས་ལྷན་གཅིག་
ཏུ་གནས་པའི་སྐྱོན་མེད་དོ། །འདི་ནས་ཤི་མ་ཐག་གཟུགས་མེད་ཁམས་སུ་སྐྱེ་བའི་སྐྱེས་བུའི་
འཆི་ཁའི་ཡིད་ཤེས་ཆོས་ཅན། ཁྱོད་ཀྱི་རྒྱུན་ཕྱི་མ་རེ་ཞིག་སེམས་ཡན་གར་བར་གནས་པར་
འགྱུར་ཏེ། ཁྱོད་རང་རྒྱུན་ཕྱི་མ་དང་ལྷན་གཅིག་པའི་ལུས་ཀྱི་རྐྱེན་དུ་མི་འགྱུར་ཞིང༌། འཆི་
ཁའི་སེམས་ཡིན་པས་སོ། །ན་ཞེས་པས་ལུས་ལ་སྲེད་བཅས་གྱི་སྐྱེས་བུ་འཆི་ཁའི་ཡིད་ཤེས་
ཆོས་ཅན། ཁྱོད་ཀྱི་རྒྱུན་ཕྱི་མ་ལུས་ལ་གནས་ཏེ། ཁྱོད་དབང་པོ་དང་བཅས་པའི་ལུས་ཀྱི་རྐྱེན་
དུ་འགྱུར་བའི་སེམས་ཡིན་པའི་ཕྱིར། འོ་ན་ཕྱི་མའི་ལུས་ཀྱི་རྒྱུ་གང་ཞེ་ན། 
ལུས་ལ་སྲེད་བཅས་ཀྱི་ཚེ་འདི་ཉིད་ཀྱི་ཐ་མ་དབང་པོ་ལྔ་ཆོས་ཅན། རང་འབྲས་ལུས་
གཞན་ཕྱི་མའི་སྐྱེ་མཆེད་དབང་པོ་ལྔའི་ཉེར་ལེན་གྱི་རྒྱུ་ཉིད་ཡིན་ཏེ། དེ་ཡི་རྫས་ཀྱི་ངོ་བོ་ལ་

ཕན་འདོགས་བྱེད་ཀྱི་གཙོ་བོ་ཡིན་པས་སོ། །དེ་འདྲའི་འཆི་སེམས་དེ་ལུས་ཕྱི་མའི་རྐྱེན་མིན་
ཏེ། རྐྱེན་དུ་རྒྱང་འཕེན་པས་མ་མཐོང་བས་སོ། །
དེ་ཡི་སྐྱེད་བྱེད་དབང་པོ་ཕྱི་མའི་ལུས་ཀྱི་ཉེར་ལེན་མིན་ཏེ་མ་མཐོང་བས་སོ་ཞེ་ན། དེ་
འདྲའི་ཡིད་ཤེས་ཕྱི་མའི་ལུས་དེའི་ཡན་ལག་དངོས་པོ་དེ་རྐྱེན་ཡིན་པ་འགོག་པ་དང༌། དེ་ཡི་
དབང་པོ་ཕྱི་མའི་དབང་པོའི་ཉེར་ལེན་རྒྱུ་ཡིན་པ་འགོག་པ་ལ་དེ་དང་དེར་རྒྱང་འཕེན་སོགས་
མ་དམིགས་པ་ཆོས་ཅན། དེ་སྒྲུབ་ཀྱི་རྟགས་ཡང་དག་མ་ཡིན་པར་ཐལ། དེས་དེ་སྒྲུབ་པའི་
ངེས་བྱེད་མིན་པ་དེ་སྒྲུབ་པ་མིན་པས་སོ། །ཞེས་རབ་ཏུ་སྟེ་ལེའུ་དང་པོར་བཤད་ཟིན་ཏོ། །
དབང་པོ་གཟུགས་ཅན་དང་སེམས་ཆོས་ཅན། འཆི་ཁའི་དབང་པོ་ལྔ་དང་ཡིད་ཤེས་ཕྱི་
མའི་དབང་པོའི་ཉེར་ལེན་དང་རྐྱེན་མིན་པར་སྒྲུབ་པའི་རྟགས་ཡང་དག་མ་ཡིན་པར་ཐལ། 
ཁྱོད་དེ་སྒྲུབ་ཀྱི་ལྷག་ལྡན་ཡིན་པས་སོ། །དབང་པོ་སྔ་མས་ཕྱི་མ་བསྐྱེད་པ་ལ་གནོད་བྱེད་མེད་
པར་བསྟན་ནས་དེའི་སྒྲུབ་བྱེད་ཡོད་དོ་ཞེས་སྟོན་ཏེ། ལུས་ལ་སྲེད་བཅས་འཆི་ཁའི་དབང་པོ་
ཆོས་ཅན། རིགས་འདྲ་ཕྱི་མ་བསྐྱེད་རུང་སྟེ། ལུས་ལ་སྲེད་བཅས་ཀྱི་དབང་པོ་ཡིན་པས་སོ། 
། དཔེར་ན་ཚེ་འདི་ཡི་དབང་པོ་ལྔ་རྣམས་སྔ་མ་རང་རིགས་ཕྱི་མ་ལ་ཕན་པའི་ནུས་པ་དག་ནི་
མཐོང་བ་ཡིན། དཔེར་མ་གྲུབ་བོ་ཞེ་ན། 
གསོན་པའི་ཚེ་ཆོས་ཅན། དབང་པོ་སྔ་མ་ལས་ཕྱི་མ་གཞན་དང་གཞན་སྐྱེ་བ་དག་ཀྱང་
གྲུབ་པ་ཉིད་ཡིན་ཏེ། དབང་པོ་སྔ་མ་དང་ས་ལ་ཕྱིས་རྙོག་ཏུ་འགྱུར་བ་མཐོང་བའི་ཕྱིར། 
གལ་ཏེ་གསོན་ཚེ་ལུས་ལས་དབང་པོ་སྐྱེ་ཡི། རིགས་འདྲ་སྔ་མ་ལས་མིན་ཞེ་ན། ཚེ་འདི་
ཡི་དབང་པོ་སྔ་ཕྱི་རྣམས་ཆོས་ཅན། གཅིག་ཅར་སྐྱེ་བར་ཐལ། ལུས་རྟག་པ་ལས་སྐྱེ་བས་སོ། 
། ཞེས་སྔ་མ་བཞིན་དུལ་བར་འགྱུར། ད་ལྟའི་དབང་པོ་རྣམས་སེམས་ཁོ་ན་ལས་སྐྱེས་ཞེ་ན། 
དེའི་ཕྱིར། ཤེས་བྱ་ཆོས་ཅན། ལུས་གཞན་ཕྱི་མའི་དབང་པོ་ཡང་སེམས་ཉིད་ལས་སྐྱེ་བར་

འགྱུར། 
བཞི་པ་བསྡུ་བ་ནི། ལུས་སེམས་ཀྱི་ཉེར་ལེན་མིན་པ་དེས་ན་ལུས་ལ་སྲེད་བཅས་ཀྱི་སྐྱེས་
བུ་དང་དགྲ་བཅོམ་གྱི་འཆི་ཁ་ཡི་ནི་སེམས་རྣམས་ཀུན་ཆོས་ཅན། རིག་པ་ཕྱི་མ་འཚམས་སྦྱོར་
བ་མེད་དེ། རིག་པ་ཕྱི་མ་བསྐྱེད་པའི་རྒྱུ་དང་བྲལ་བའི་ཕྱིར་ཞེས་པའི་རྟགས་ཆོས་ཅན། དེ་
སྒྲུབ་ཀྱི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་རྟགས་མ་གྲུབ་པ་ཡིན་པའི་ཕྱིར། རྒྱུ་
མཚན་དེ་ཡི་ཕྱིར། དེ་འདྲའི་སྒྲུབ་བྱེད་འཆི་སེམས་ཆོས་ཅན། ཆོས་འདྲ། དེ་ཡི་ལྷག་ལྡན་དུ་
འདོད་པར་རིགས་པའི་ཕྱིར། 
གཉིས་པ་ལ། རྩོད་ལན་གཉིས་ལས། དང་པོ་ནི། རྒྱལ་དཔོག་པ་ན་རེ། བརྩེ་སོགས་
གོམས་པ་ལས་ཁྱད་པར་ཅུང་ཟད་ཡོད་པར་འགྱུར་ན་ཡང་རང་བཞིན་ཚད་ཅན་ལས་འདས་
ནས་ཚད་མེད་དུ་འགྱུར་བ་མ་ཡིན་ཏེ། དཔེར་ན་མཆོངས་པ་དང་ཆུ་ཡི་དྲོད་བཞིན། ཞེ་ན། 
གཉིས་པ་ལ་བཞི། མཆོངས་སོགས་ཚད་ལས་འདས་པའི་རྒྱུ་མཚན་མེད། བརྩེ་སོགས་
མཐའ་མེད་འགྱུར་བའི་རྒྱུ་མཚན་ཡོད། མཆོངས་པ་རང་རིགས་ལས་མིན་ལུས་ལ་ལྟོས། སླར་
ཡང་དཔེ་དོན་གཉིས་ཀ་ལ་ཀླན་ཀ་སྤང་བའོ། །
དང་པོ་ནི། ངེད་ཀྱིས་རྟགས་ཁྱད་པར་ཅན་བཀོད་པས་སྐྱོན་མེད་ཅེས་སྟོན་ཏེ། ཐ་མལ་
གྱི་མཆོངས་པ་ཆོས་ཅན། ཁྱད་པར་དག་ནི་མཐའ་མེད་དུ་མི་འཕེལ་བའི་རྒྱུ་མཚན་ཡོད་དེ། 
གོམས་པར་བྱས་ཏེ་སྐྱེད་ཀྱང་སླར་ཡང་ནི་ལུས་ཀྱི་འབད་རྩོལ་སྐྱར་མ་ལ་ནི་ལྟོས་པའི་བེམ་པོ་
ཡིན་པས་སོ། །
ཆུ་སྲོས་པ་ཡང་ཆོས་ཅན། ཉེར་ལེན་སྔ་མ་ལས་རང་གི་ངང་གིས་འཇུག་པ་དེ་ལྟ་མ་ཡིན་
ཏེ། ཁྱོད་ཀྱི་རྟེན་མི་བརྟན་ཅིང་རྒྱུན་ཆད་པར་འགྱུར་བས་སོ། །སྔ་མ་དེ་ཆོས་ཅན། ཆོས་འདྲ། 
དེས་དེ་ཁྱོད་ལ་ཕན་འདོགས་ནུས་པའི་རྩོལ་བ་སྔ་མ་རྣམས་རྩོལ་བ་ཕྱི་མ་དག་ལ་ནི་ཁྱད་པར་

མཐའ་མེད་དུ་སྒྲུབ་པའི་ནུས་པ་མེད་པའི་ཕྱིར། ཆུ་སྤྲོས་པ་ཆོས་ཅན། ཁྱོད་མེད་པར་མི་འགྱུར་
ཏེ་རང་གི་རྟེན་གྱི་ཆུ་དེ་རྟག་ཏུ་གནས་པ་མིན་པའི་ཆུ་ཡིན་པའི་ཕྱིར། དེ་གཉིས་ཆོས་ཅན། 
ཁྱད་པར་ཅུང་ཟད་འཕེལ་ཡང་མཐའ་མེད་དུ་མི་འཕེལ་ཏེ། རང་རིག་སྔ་མ་ལས་རང་གི་ངང་
གིས་འཇུག་པ་ཉིད་མིན་པའི་ཕྱིར། 
གཉིས་པ་ནི། བརྩེ་སོགས་ཆོས་ཅན། ཁྱོད་རྩོལ་བ་སྔ་མ་ལས་རྩོལ་བ་གཞན་ཕྱི་མ་ཁྱད་
པར་དུ་བྱེད་པར་འགྱུར་ཏེ། གང་ཚེ་ཁྱོད་གོམས་པས་ཁྱད་པར་བྱས་ན་ཡང་ལུས་ཀྱི་རྩོལ་བ་
སྐྱར་མ་ལ་ལྟོས་པར་མི་འགྱུར་བའི་སེམས་ཀྱི་ཡོན་ཏན་ཡིན་པའི་ཕྱིར། ཆོས་ཅན། གོམས་ན་
རང་གི་ངང་གིས་འཇུག་པར་འགྱུར་ཏེ། སེམས་རྒྱུད་ལས་གོམས་པར་བྱས་པ་ལས་ཁྱད་པར་
ཅན་དུ་སྐྱེ་བའི་ཡོན་ཏན་རྒྱུན་ཆགས་ཡིན་པའི་ཕྱིར། དཔེར་ན་གེགས་མེད་ན་ཤིང་ལ་མེ་དང་
དངུལ་ཆུ་འདུལ་བྱེད་ཀྱི་སྨན་ལས་དངུལ་ཆུ་དང་གསེར་སྦྱོང་བའི་ཁ་སྦྱར་སོགས་ལས་གསེར་
ཁྱད་པར་དུ་བྱེད་པ་བཞིན་ནོ། །
རྒྱུ་མཚན་དེ་ཡི་ཕྱིར། དེ་ཆོས་ཅན། ཁྱོད་གོམས་པའི་རྩོལ་བ་སྔ་མ་ལས་ཕྱི་མ་ཕྱི་མ་
ཁྱད་པར་བྱེད་པ་ཡིན་ཏེ། རང་གི་རིགས་འདྲ་སྔ་མ་དེ་དག་ལ་སེམས་ཀྱི་ངོ་བོ་ཉིད་དུ་སྐྱེས་
པའི་ཡོན་ཏན་རྒྱུན་ཆགས་ཡིན་པའི་ཕྱིར་བརྩེ་བ་ལ་སོགས་པ་དེ་དག་ཆོས་ཅན། མཐུན་རྐྱེན་
གོམས་པ་ཚང་བར་གྱུར་ཅིང་འགལ་རྐྱེན་མེད་ན། གང་ན་གནས་ཏེ་ཚད་མེད་དུ་འཕེལ་ཏེ། 
གང་གི་ཕྱིར་ན་རང་གི་རིགས་མཐུན་སྔ་མའི་ས་བོན་ཉེར་ལེན་ལས་འཕེལ་བར་འགྱུར་བའི་
ཡོན་ཏན་རྒྱུན་ཆགས་ཡིན་པས་སོ། །
གསུམ་པ་ནི། ཐ་མལ་གྱི་མཆོངས་པ་དེ་ཆོས་ཅན། བརྩེ་སོགས་ཉེར་ལེན་རང་རིག་སྔ་
མ་ལས་འཕེལ་བ་ལྟར་དུ་ཁྱོད་མཆོངས་པ་སྔ་མ་ཉིད་ལས་སྐྱེ་བ་མ་ཡིན་ཏེ། ཁྱོད་རང་གི་ཉེར་
ལེན་རྒྱུ་ལུས་ཀྱི་སྟོབས་དང་འབད་རྩོལ་ལ་ལྟོས་པའི་ཕྱིར། དེས་ན་ཐ་མལ་སྐྱེས་བུ་ཆོས་ཅན། 

ཁྱོད་ཀྱི་མཆོངས་པ་དེ་ཚད་ངེས་པའི་བདག་ཉིད་ཅན་ཡིན་ཏེ། ཁྱོད་ཀྱི་ཉེར་ལེན་ལུས་ཀྱི་
སྟོབས་དང་འབད་རྩོལ་དག་གཉེར་ལེན་ཅན་ཚད་སྐྱེས་པའི་ནུས་པ་ངེས་པ་ཉིད་ཀྱི་ཕྱིར་རོ། །
བཞི་པ་ནི། མཆོངས་པ་ཉེར་ལེན་ལུས་ལས་སྐྱེ་ན། ཉི་མ་དང་པོ་ནས་ཕྱིས་བྱང་བའི་ཚད་
དུ་མཆོངས་ནུས་པར་ཐལ་ལོ་ཞེ་ན། མཆོངས་པ་སྦྱོང་བའི་ཐ་མལ་པ་ཆོས་ཅན། དང་པོ་ཕྱི་
བཞིན་དུ་མཆོངས་པ་མ་ཡིན་པར་ཐལ། 
དང་པོ་ལུས་མི་མཐུན་པ་བད་ཀན་སོགས་ཀྱིས་ལྕི་བར་བྱས་པའི་ཕྱིར། ལུས་བསྐྱོད་པའི་
རྩོལ་བས་རིམ་གྱི་མི་མཐུན་པ་བསལ་ན་ཡང༌། ཐ་མལ་པའི་མཆོངས་པ་ཆོས་ཅན། མཐའ་
མེད་དུ་མི་འཕེལ་ཏེ། རྒྱུ་ལུས་ཀྱི་སྟོབས་ཀྱིས་ཚད་ཇི་ཙམ་པ་དེ་ཙམ་དུ་གནས་པའི་ཕྱིར། གལ་
ཏེ་མཆོངས་པ་བཞིན་དུ་བརྩེ་སོགས་ཀྱང་ཅི་ཡི་ཕྱིར་ན་མིན་ཞེ་ན། 
ཐ་མལ་སེམས་ཅན་ཆོས་ཅན། བརྩེ་བ་རང་གི་ས་བོན་ལས་བྱུང་ཡང་ཁྱོད་ཀྱི་སེམས་
སྙིང་རྗེ་ཆེན་པོའི་ངང་དུ་གནས་པ་མ་ཡིན་ཏེ། རང་གི་ས་བོན་ཚུལ་མིན་ཡིད་བྱེད་ཀྱི་རྒྱུ་ཅན་
མི་མཐུན་ཕྱོགས་ཞེ་སྡང་སོགས་ཀྱིས་ཁྱོད་ཀྱི་སྙིང་རྗེ་འཕེལ་བ་ལས་གནོད་པ་བྱས་པའི་ཕྱིར། 
གལ་ཏེ། གེགས་མེད་ན་འཕེལ་སྟེ་བརྩེ་སོགས་སྙིང་རྗེ་གོམས་པ་བརྟན་པོའི་སྐྱེས་བུ་ཆོས་
ཅན། སེམས་ལ་དེ་དག་ཉིད་དུ་སྟེ་སྙིང་རྗེ་ངང་གིས་འཇུག་པར་འགྱུར་ཏེ། ཞེ་སྡང་སོགས་
ཀྱིས་བརྩེ་བ་འཕེལ་བ་ལས་གནོད་པ་མེད་ཅིང་མཐུན་རྐྱེན་སྙིང་རྗེ་རྒྱུན་དུ་གོམས་པས་སོ། 
། ཅི་ཡི་ཕྱིར་དེ་ལྟར་འགྱུར་ཞེ་ན། 
འདི་ལྟར། བརྩེ་སོགས་གོམས་པ་སྔ་མ་སྔ་མ་ཆོས་ཅན། སེམས་ཀྱི་ཆོས་བརྩེ་བ་དང་
ཆགས་བྲལ་གྱི་སེམས་དང་བློ། ཤེས་རབ་སོགས་གཞན་ཕྱི་མ་དག་གིས་གསལ་བ་སྟེ། འཕེལ་
བ་ཡི་ནི་རྩ་བ་ཡིན་ཏེ། དེ་ཡི་ཕན་བྱེད་ཀྱི་གཙོ་བོ་ཡིན་པས་སོ། །
བྱང་སེམས་འཕགས་པ་ཆོས་ཅན། བརྩེ་བ་ཆེན་པོའི་བདག་ཉིད་དེ་མཉེས་པ་ཡིན་ཏེ། 

སྙིང་རྗེ་ཤིན་ཏུ་གོམས་པར་བྱས་པའི་འཕགས་པ་ཡིན་པས་ལས་སོ། །དཔེར་ན་ཆགས་བྲལ་
ལ་ཆགས་བྲལ་གྱི་བློ་དང༌། ཆགས་ལྡན་ལ་ཆགས་པའི་བློ་དང༌། མི་སྡུག་པ་གོམས་པ་ལ་ཡིད་
ལོག་གི་བློ་དང་རང་གི་ངང་གིས་འཇུག་པ་བཞིན་ནོ། །
བཞི་པ་སྟོན་པ་ལ་གསུམ། ཕན་པར་བཞེད་ལས་ཐབས་ལ་སྦྱོར། ཐབས་ལ་ཇི་ལྟར་སྦྱོར་
བའི་ཚུལ། སྦྱོར་བ་དེ་ཉིད་སྟོན་པར་བསྟན་པའོ། །དང་པོ་ནི། བརྩེ་ལྡན་བྱང་སེམས་སྦྱོར་
ལམ་པ་ཆོས་ཅན། སྡུག་བསྔལ་གཞོམ་པའི་ཕྱིར་དུ་ཐབས་རྣམས་ལ་ནི་མངོན་སྦྱོར་མཛད་
པར་རིགས་ཏེ། རང་འཁོར་བ་ལས་མ་ཐར་བཞིན་དུ་ཡང་སེམས་ཅན་གཞན་འཁོར་བའི་
སྡུག་བསྔལ་སྒྲོལ་བར་བཞེད་པའི་སེམས་དཔའ་ཡིན་པས་སོ། །ཁྱབ་སྟེ། སྡུག་བསྔལ་ཞི་བའི་
ཐབས་ལས་བྱུང་བ་ཐར་པ་དང་དེ་ཡི་རྒྱུ་ཐར་ལམ་དག་ལྐོག་ཏུ་གྱུར་ནས་མི་ཤེས་ན་དེ་དག་
གདུལ་བྱ་ལ་ལེགས་པར་འཆད་པ་ནི་དཀའ་བ་ཡིན་པས་སོ། །
གཉིས་པ་ནི། སྦྱོར་ཚུལ་གང་ཞེ་ན། ཆོས་ཅན། ལུང་དང་རིགས་པའི་རྣམ་དཔྱོད་ཀྱི་བློས་
སྡུག་བསྔལ་གྱི་རྒྱུ་དང༌། དེ་རྟག་མི་རྟག་ལ་སོགས་པའི་རང་བཞིན་ལ་རྟོག་པར་མཛད་པར་
རིགས་ཏེ། གང་གི་ཕྱིར་ན་དེ་ལྟར་སྡུག་བསྔལ་གྱི་རྒྱུ་གནས་འབྲས་བུ་སྡུག་བསྔལ་བཟློག་པ་
མེད་པར་གཟིགས་པའི་ཕྱིར། ཆོས་ཅན། སྡུག་བསྔལ་གྱི་རྒྱུ་དེའི་མི་མཐུན་ཕྱོགས་ལ་ཡང་རྟག་
པར་མཛད་རིགས་ཏེ། སྡུག་བསྔལ་དེའི་རྒྱུ་གཞོམ་པའི་ཕྱིར་དུ་བརྩོན་པས་སོ། །གཉེན་པོ་
གང་ལས་ཤེས་ཞེ་ན། སྡུག་བསྔལ་གྱི་རྒྱུ་དེའི་མི་མཐུན་ཕྱོགས་གཉེན་པོ་ངེས་པར་འགྱུར་ཏེ། 
སྡུག་བསྔལ་དེ་ཡི་རྒྱུ་ལོག་སྲེད་སོགས་དེ་ཡི་ངོ་བའམ་དམིགས་རྣམ་ལེགས་པར་རྟོགས་པའི་
ཕྱིར། འདུས་བྱས་སྤྱོད་ཡུལ་ཅན་ཆགས་ཏེ། ཕུང་པོ་ལས་བདག་དང་བདག་གིར་ཆགས་པ་
ནི་ཆོས་ཅན། འཁོར་བའི་སྡུག་བསྔལ་དྲག་པོའི་རྒྱུ་ཡིན་ཏེ་དེ་ཕན་བྱེད་ཡིན་པས་སོ། །ཆགས་
པ་དེ་རྒྱུ་གང་ལས་བྱུང་ན། དེ་འདྲའི་ཆགས་པ་ཆོས་ཅན། བདག་དང་བདག་གིར་འཛིན་པས་

བྱས་པ་ཡིན་ཏེ། དེས་ཕན་ནས་རྗེས་སུ་བྱེད་པས་སོ། །བདག་མེད་མངོན་སུམ་དུ་མཐོང་བའི་
མིག་ཤེས་ཆོས་ཅན། བདག་དང་བདག་གིར་ཆགས་པ་དེའི་གནོད་བྱེད་ཡིན་ཏེ། བདག་
འཛིན་དང་དམིགས་རྣམ་འགལ་བའི་སྒོ་ནས་བདག་འཛིན་སུན་འབྱིན་ནུས་ཡིན་པས་སོ། །
དེས་ན་སངས་རྒྱས་བཅོམ་ལྡན་ཆོས་ཅན། བདག་མེད་རྟོགས་པ་དང་དེ་ཡི་སྤང་བྱ་དེ་
ལ་རིམ་བཞིན་ཡོན་ཏན་དང་སྐྱོན་དག་གི་བྱེ་བྲག་ལ་ཐུགས་རབ་ཏུ་གསལ་བ་ཉིད་དུ་འགྱུར་
ཏེ་ཀུན་མཁྱེན་དུ་འགྱུར་བའི་ཐབས་མང་བོའི་སྒོ་ནས་ཡུན་རིང་དུས་སུ་བདག་མེད་མཐོང་བ་
གོམས་པ་མཐར་ཕྱིན་པས་སོ། །རྒྱུ་མཚན་དེ་ཡི་ཕྱིར་ན། སྡུག་བསྔལ་གྱི་རྒྱུ་ཡི་བག་ཆགས་མ་
ལུས་པར་སྤངས་པ་ཡིན་ཏེ་ནའོ། །གཞན་དོན་ཁོ་ན་ལ་འཇུག་པ་ཅན་གྱི་ཐུབ་པ་ཆེན་པོ་ཆོས་
ཅན། བསེ་རུ་ལ་སོགས་པ་ཉན་རང་དགྲ་བཅོམ་ལས་ཁྱད་པར་དུ་འཕགས་ཏེ། བླང་དོར་
ལ་ཐུགས་གསལ་བ་རབ་ཀྱི་མཐར་ཕྱིན་པའི་སྒོ་ནས་ཉོན་མོངས་པའི་བག་ཆགས་རྩད་ནས་
སྤངས་པའི་སྐྱེས་བུ་ཡིན་པའི་ཕྱིར། ཁྱབ་སྟེ། དེ་ཡི་རྟགས་འདི་དེ་དེ་དག་ལས་ཁྱད་པར་དུ་
བྱེད་པའི་ཆོས་ཡིན་པས་སོ། །
གསུམ་པ་ནི། བདག་མེད་མཐོང་བ་གོམས་པ་དེ་ཉིད་ཆོས་ཅན། ཀུན་བཏུས་ཀྱི་མཆོད་
བརྗོད་དུ་སྟོན་པར་གསུངས་པའི་རྒྱུ་མཚན་ཡོད་དེ། སྟོན་པ་དངོས་དེ་ཡི་དོན་ཏེ་རྒྱུ་ཡིན་པའི་
ཕྱིར། ཕན་བཞེད་པ་དང་ཐབས་གོམས་པ་གཉིས་པོ་འདི་སྟོན་པ་དངོས་དེའི་རྒྱུ་རུ་བཤད་པའི་
རྒྱུ་མཚན་ཡོད་དེ། རང་དོན་ཕུན་ཚོགས་བདེ་གཤེགས་གྲུབ་པའི་དང་པོར་ཁྱེད་གཉིས་རྒྱུ་ཡོད་
པའི་ཕྱིར། གྲུབ་པའི་དང་པོར་ཡོད་ཕྱིར་རོ་ཞེས་པའི་འགྱུར་ལྟར་རོ། །
ལྔ་པ་བདེ་གཤེགས་ལ་གཉིས། སྤངས་པ་ཕུན་ཚོགས་བདེ་གཤེགས་ཡིན། སྤངས་པ་
ངེས་པའི་རྩོད་པ་སྤང་བའོ། །དང་པོ་ནི། རྫོགས་པའི་སངས་རྒྱས་ཆོས་ཅན། བདེ་གཤེགས་
མཉེས་ཏེ་སྤངས་པ་ཁྱད་པར་གསུམ་ལྡན་མཉེས་པས་སོ། །ཁྱབ་སྟེ། སྡུག་བསྔལ་གྱི་རྒྱུ་རྩད་

ནས་སྤངས་པའི་ཡོན་ཏན་ཁྱད་པར་གསུམ་ནི་བདེ་གཤེགས་ཉིད་ཡིན་པས་སོ། །སྤངས་པ་
གསུམ་པོ་གང་ཞེ་ན། ཆོས་ཅན་ཁྱོད་ཀྱི་སྤངས་པ་དེ་ལེགས་པ་ཡིན་ཏེ། རང་རྒྱུད་སྡུག་བསྔལ་
གྱི་རྟེན་མིན་པར་ཟག་བཅས་ཀྱི་དངོས་པོ་ཡང་མི་ལེན་པའི་ཕྱིར་ཚུལ་གྱིས་སྤངས་པས་སོ། 
། རྟགས་དེ་ནི་ཡིན་ཏེ། སྡུག་བསྔལ་གྱི་གཉེན་པོར་རིགས་པས་མཐོང་བའི་བདག་མེད་མངོན་
སུམ་གྱི་མཐོང་བའི་སྒོ་ནས་གཤེགས་པ་ཉིད་ཡིན་པའི་ཕྱིར། །
འོ་ན་སླར་ལྡོག་པ་གང་ཞེ་ན། ཐ་མལ་སྐྱེས་བུ་ཆོས་ཅན། སླར་ཡང་འཁོར་བར་ལྡོག་སྟེ་
སྐྱེ་བ་སྡུག་བསྔལ་དང་སྐྱོན་ཆགས་སོགས་ནི་རྒྱུད་ལ་ཀུན་ཏུ་འབྱུང་བས་སོ། །ཞེས་བཤད་དོ། 
། བཅོམ་ལྡན་འདས་ཆོས་ཅན། འཁོར་བ་པར་སླར་མི་གཤེགས་ཏེ། བདག་ལྟའི་ས་བོན་སྤངས་
པའི་ཕྱིར་ཏེ་བདེན་བཞིའི་གནས་ལུགས་མངོན་སུམ་དུ་རྟོགས་ཤིང༌། བདག་ལྟ་དང་ཐ་དད་
དེ། འགལ་བ་དང་སེམས་ཀྱི་བདག་ཉིད་ཡིན་པ་ཉིད་ཀྱིས་སོ། །སྤང་བྱའི་ལྷག་མ་གང་ལུས་
ཞེ་ན། ཉན་རང་དགྲ་བཅོམ་ཆོས་ཅན། སྤང་བྱའི་ལྷག་མ་ལུས་པ་ཡིན་ཏེ། ལུས་ངག་སེམས་
ཀྱི་གནས་ངན་ལེན་ལུས་པའི་ཕྱིར་དང༌། ཐར་པ་དང་ཐར་ལམ་འཆད་པ་ལ་བློ་མི་གསལ་བ་
ཉིད་ལུས་པའི་ཕྱིར། དེ་ལྟ་ན་ཡང་ཉན་རང་དགྲ་བཅོམ་ཆོས་ཅན། ཉོན་མོངས་པའི་ཀུན་ནས་
བླངས་པའི་སྤྱོད་པ་ཅན་མ་ཡིན་ཏེ། རང་རྒྱུད་ལ་ཉོན་མོངས་པ་མེད་པའི་ཕྱིར་དང༌། ནད་དེ་
འཁོར་བའི་སྡུག་བསྔལ་གྱིས་ཡོངས་སུ་གདུང་བ་མེད་པའི་ཕྱིར་རོ། །བཅོམ་ལྡན་འདས་ཆོས་
ཅན། གནས་ངན་ལེན་ཡང་མ་ལུས་པར་སྤངས་པ་ཡིན་ཏེ། ཐབས་མང་པོའི་སྒོ་ནས་བདག་
མེད་མཐོང་བ་གོམས་པ་རབ་ཀྱིས་མཐར་ཕྱིན་པའི་ཕྱིར། 
གཉིས་པ་ནི། རྒྱལ་དཔོག་པ་སོགས་ཁ་ཅིག ཁྱེད་ཀྱི་ཐུབ་པ་འདི་ཆོས་ཅན། སྐྱོན་ཆགས་
སོགས་ཟད་པ་མིན་ཏེ། སྨྲ་བའི་ཕྱིར་དང༌། ཡོད་པ་དང༌། ཤེས་བྱ་དང༌། གཞལ་བྱ་སོགས་
ཡིན་པའི་ཕྱིར་ཟེར་རོ། །སྨྲ་སོགས་འདི་ཆོས་ཅན། དེ་སྒྲུབ་ཀྱི་རྟགས་འཁྲུལ་ཏེ། དེ་ཡི་ལྡོག་

ཁྱབ་ལ་ཐེ་ཚོམ་ཟ་བ་དེའི་ཕྱིར། སེམས་ལྡན་འགའ་ཆོས་ཅན། སྐྱོན་ཆགས་སོགས་རྣམས་མི་
ཟད་པ་ཉིད་ཡིན་ཏེ། རྟག་ཉིད་ཕྱིར་རམ། མི་རྟག་ཡང་སྤོང་བའི་ཐབས་
མེད་པའི་ཕྱིར་རམ། །ཡང་ན་ཐབས་ནི་ཡོད་ཀྱང་མི་ཤེས་པའི་ཕྱིར། ཞེས་བྱ་བར་རྟག་གོ་
དྲང་ན། ཆོས་ཅན་རྟག་པ་མ་ཡིན་ཏེ། རང་རྒྱུ་ཡོད་པའི་ཕྱིར་དང༌། སྤོང་བའི་ཐབས་མེད་པ་མ་
ཡིན་པར་ཐལ་ཁྱོད་ཀྱི་རྒྱུ་བདག་ལྟའི་གཉེན་པོ་གོམས་པས་ཟད་པར་འགྱུར་བའི་ཕྱིར། རྟོག་
ལྡན་ཆོས་ཅན། གཉེན་པོ་དེ་ཤེས་པ་ཡང་གྲུབ་པ་ཡིན་པར་ཐལ། བདག་འཛིན་དེ་ཆགས་
སོགས་ཀྱི་རྒྱུ་ཡི་རང་བཞིན་ཏུ་ཤེས་པ་ཡོད་པ་ཡིས་སོ། །
དྲུག་པ་སྐྱོབ་པ་བཤད་པ་ནི། ཐུབ་ཆེན་ཆོས་ཅན། སྐྱོབ་པ་ཡིན་ཏེ། རིང་ཉིད་ཀྱིས་
གཟིགས་པའི་ཐར་ལམ་ཇི་བཞིན་གསུང་བའི་སྐྱེས་བུ་མཐར་ཐུག་ཡིན་པས་སོ། །ཆོས་ཅན། 
རྫུན་དེ་ཐར་ལམ་ཕྱིན་ཅི་ལོག་ཏུ་མི་གསུང་སྟེ། དེ་གསུང་བ་ལ་དོན་གཉིས་ཀྱི་འབྲས་བུ་མེད་
པའི་ཕྱིར་བརྩེ་བ་མེད་པ་མ་ཡིན་ཏེ། ཐུགས་རྗེ་ཆེན་པོ་དང་ལྡན་པའི་ཕྱིར་ཐར་ལམ་ལ་བརྩོན་
པ་ཀུན་ཀྱང་སེམས་ཅན་གཞན་གྱི་དོན་ཏུ་མཛད་པའི་ཕྱིར། དེས་ན། ཆོས་ཅན། ཐར་པ་དོན་
གཉེར་ལ་ཚད་མའི་སྐྱེས་བུ་ཡིན་ཏེ། རང་གི་ཐུགས་སུ་ཆུད་པའི་ཐར་ལམ་ཐར་པ་དོན་གཉེར་
ལ་གསལ་བར་སྟོན་པའི་སྐྱེས་བུ་མཐར་ཐུག་ཡིན་པས་སོ། །
གཉིས་པ་ལ་ལྔ་སྟེ། རྒྱུ་མཚན་སྒོ་ནས་སྐྱོབ་པ་བཤད། དེ་ལས་བདེ་བར་གཤེགས་པ་
གྲུབ། དེ་ལས་ལམ་གོམས་སྟོན་པ་གྲུབ། དེ་ལས་བསམ་པ་ཕན་བཞེད་གྲུབ། དེ་བཞིས་ཚད་
མ་གྲུབ་པའི་ཚུལ་ལོ། །
དང་པོ་ལ་གཉིས། བདེན་བཞི་སྟོན་པས་སྐྱོབ་པར་བསྟན། བསྟན་བྱའི་བདེན་བཞི་
གཏན་ལ་དབབ་པའོ། །དང་པོ་ནི། ཕན་བཞེད་ལ་སོགས་རྒྱུ་སྔ་མ་སྔ་མ་ལས་སྟོན་པ་ལ་
སོགས་པ་འབྲས་བུ་ཕྱི་མ་ཕྱི་མ་སྲིད་པར་སྒྲུབ་པའི་རང་བཞིན་རྟགས་ལས་ཚད་མར་སྒྲུབ་པ་

ལས། ཡང་ན། སྐྱོབ་པ་ལ་སོགས་པ་འབྲས་བུ་ཕྱི་མ་ཕྱི་མ་ལས་བདེ་གཤེགས་ལ་སོགས་པའི་
རྒྱུ་སྔ་མ་བསྒྲུབ་པའི་འབྲས་རྟགས་ལས་སངས་རྒྱས་ཚད་མར་སྒྲུབ་པ་འཆད་པ་ནི། ཐུབ་ཆེན་
ཆོས་ཅན། གྲོལ་བ་དོན་གཉེར་གྱི་སྐྱོབ་པ་ཡིན་ཏེ། སྡུག་ཀུན་འགོག་ལམ་སྟེ། བདེན་བཞི་
ཕྱིན་ཅི་མ་ལོག་པར་སྟོན་པར་མཛད་པ་མཐར་ཐུག་ཡིན་པས་སོ། །
གཉིས་པ་ལ་བཞི། སྡུག་ཀུན་འགོག་ལམ་མོ། །དང་པོ་ལ་གསུམ། འཁོར་བ་ཅན་སྡུག་
བསྔལ་དུ་བསྟན། འཁོར་བ་མེད་པར་འདོད་པ་དགག སྡུག་བསྔལ་དེ་ཡི་རྣམ་པ་བཤད་པའོ། 
། དང་པོ་ནི། སྡུག་བསྔལ་གང་ཞེ་ན། ཉེར་ལེན་ཕུང་པོ་ལྔ་ཆོས་ཅན། སྡུག་བསྔལ་ཡིན་ཏེ། སྐྱེ་
འཆིའི་རྒྱུན་གྱི་འཁོར་བ་ཅན་ཡིན་པས་སོ། །
གཉིས་པ་ལ་གསུམ། གོམས་པའི་རྟགས་ཀྱིས་འཁོར་བ་ཡོད་པར་སྒྲུབ། ཤེས་པའི་ཉེར་
ལེན་ཤེས་པ་ཡིན་པས་སྒྲུབ། འཁོར་བ་མེད་པ་ཧ་ཅང་ཐལ་བ་དགག་པའོ། །
དང་པོ་ལ་གཉིས། རྟགས་དགོད་ཚུལ་སྒྲུབ་པའོ། །དང་པོ་ནི། རྒྱང་འཕེན་ན་རེ། འཁོར་
བ་མེད་དེ་སྔ་མ་ནས་འདིར་འོང་བ་དང་འདི་ནས་ཕྱི་མར་འགྲོ་བ་མེད་པས་རྟགས་མ་གྲུབ་བོ་
ཞེ་ན། ཤེས་བྱ་ཆོས་ཅན། སྐྱེས་མ་ཐག་གི་ཆགས་སོགས་གསལ་བ་ནི། དེ་གོམས་པ་སྔོན་ཏུ་
སོང་སྟེ། ཚེ་འདིར་ཆགས་སོག་གོམས་ལས་ཅན་ཏེ་སྔར་མི་གསལ་བ་ཕྱིས་གསལ་བར་མཐོང་
བའི་ཕྱིར། 
གཉིས་པ་ནི། གོམས་པས་གསལ་བ་མ་ཡིན་ན། ཆགས་སོགས་གསལ་བ་རྒྱུ་མེད་དམ་
རྒྱུ་གཞན་ཡོད། དང་པོ་ལྟར་ན་ཆགས་སོགས་གསལ་བ་ཆོས་ཅན། འདོད་རྒྱལ་ཏེ་རྒྱུ་མེད་
མིན་ཏེ། རེས་འགའ་སྐྱེ་བས་སོ། །ཁྱབ་སྟེ། རྒྱུ་མེད་ན་སྐྱེ་བ་འགལ་བའི་ཕྱིར། ཕྱི་མ་འདོད་
དེ། ཆགས་སྡང་རྨོངས་གསུམ་ཉེར་ལེན་བད་མཁྲིས་རླུང་གསུམ་ལས་འཕེལ་བ་ཡིན་ཞེ་ན། 
ཆགས་སྡང་རྨོངས་གསུམ་ཆོས་ཅན། བད་མཁྲིས་རླུང་གསུམ་གྱི་ཆོས་ཏེ། དངོས་འབྲས་མིན་

པར་ཐལ། 
དེ་གསུམ་ལ་འཁྲུལ་བའི་ཕྱིར། བད་ཀན་ལ་མཁྲིས་པའི་རང་བཞིན་འདྲེས་པའི་ཕྱིར། 
བད་ཀན་ཆེ་ལ་ཤེས་རབ་ཅན་ཡང་ཡོད་པས་སྐྱོན་མེད་ཅེ་ན། བད་ཀན་ཅན་ཤེས་རབ་ཅན་
ཆོས་ཅན། མཁྲིས་པ་དེའི་ཆོས་ཤེས་རབ་དེ་ལས་གཞན་དྲི་ང་བ་སོགས་ཡང་ཅིས་མ་མཐོང༌། 
ཞེས་མཐོང་བར་ཐལ། མཁྲིས་པ་ཅན་ཡིན་པས་སོ། །ཁྱབ་པ་ཁས་སོ། །དེ་འགལ་བ་མེད་དེ། 
ཆགས་སོགས་གསུམ་བད་སོགས་གསུམ་གྱི་དངོས་འབྲས་ཡིན་པས་སོ་ཞེ་ན། ཤེས་བྱ་ཆོས་
ཅན། ཆགས་སོགས་བད་སོགས་གསུམ་ཀུན་གྱི་ཆོས་ཏེ་ཀུན་གྱི་དངོས་འབྲས་མ་ཡིན་པར་
ཐལ། ཡིན་ན་དེ་གསུམ་ཆ་མཉམ་པ་ཐམས་ཅད་འདོད་ཆགས་མཚུངས་པར་ནི་ཐལ་བའི་སྐྱོན་
ཡོད་པའི་ཕྱིར། གལ་ཏེ། རྒྱུ་བྱུང་བར་མཚུངས་ཀྱང་གཟུགས་སོགས་མི་མཚུངས་པ་བཞིན་
དུ་འདིར་ཡང་སྐྱོན་མེད་དོ་ཞེ་ན། གལ་ཏེ། སེམས་ཅན་གྱི་གཟུགས་དེ་ལའང་ལས་སྣ་ཚོགས་
རྒྱུར་ཡོད་པ་མིན་ན་སེམས་ཅན་རྣམས་ཀྱི་གཟུགས་ཆོས་ཅན། ཆེ་ཆུང་མཚུངས་པར་ཐལ། རྒྱུ་
མཚུངས་པའི་ཕྱིར་ཞེས་དེར་ཡང་རྩོད་པ་མཚུངས་པ་ཡིན་ནོ། །
ཆགས་སོགས་ཆོས་ཅན། བད་སོགས་གསུམ་གྱི་དངོས་འབྲས་མ་ཡིན་པར་ཐལ། སྐྱོན་
དེ་གསུམ་ཕྱིས་གསལ་བའི་ཁྱད་པར་ཡོད་ན་ཡང་ཁྱེད་ཕྱིས་གསལ་བའི་ཁྱད་པར་མེད་པའི་
ཕྱིར། ཁྱབ་སྟེ། 
དེ་ཡི་དངོས་འབྲས་ཡིན་ན་རྒྱུ་ནི་འཕེལ་བར་གྱུར་པ་ན་འབྲས་བུ་འགྲིབ་པར་མི་རུང་
སྟེ། མཁྲིས་པ་འཕེལ་ན་ཚ་བ་འཕེལ་བ་བཞིན། གལ་ཏེ་མཁྲིས་པ་འཕེལ་བས་ལུས་གདུང་
པ་ལས་ཞེ་སྡང་འཕེལ་བར་མཐོང་བའི་ཕྱིར། རྟགས་མ་གྲུབ་ན། དེ་ལྟར་མཐོང་བ་ཙམ་གྱིས་
རྟགས་མ་གྲུབ་པས་ཁྱབ་པ་མ་ཡིན་པར་ཐལ། ཁྱབ་ན། ཞེ་སྡང་ཆོས་ཅན། དེ་གསུམ་གའི་
དངོས་འབྲས་སུ་ཐལ། དེ་གསུམ་ཐམས་ཅད་འགྱུར་བ་ཡིས་ལུས་གདུང་པ་ལས་ཁྱོད་འབྱུང་

བར་མཐོང་བས་སོ། །ཆགས་སོགས་བད་སོགས་ཀུན་གྱི་འབྲས་བུ་ཡིན་པས་སྐྱོན་མེད་ཅེ་ན། 
ཆགས་སོགས་ཆོས་ཅན། དེ་གསུམ་ཀུན་ཉེར་ལེན་དུ་ཡོད་པ་ལས་སྐྱེས་པ་མ་ཡིན་པར་ཐལ། 
ཡིན་ན་དེ་གསུམ་ཆ་མཉམ་པའི་སྐྱེས་བུ་ཐམས་ཅད་ཆགས་སོགས་མཚུངས་པར་ཐལ་བའི་
སྐྱོན་ཡོད་པའི་ཕྱིར། དེ་གསུམ་ཆ་མཉམ་ན་འདོད་ཆགས་འཕེལ། མི་མཉམ་ན་ཞེ་སྡང་འཕེལ་
བས་ཁྱད་པར་མེད་ཕྱིར་གྱི་རྟགས་མ་གྲུབ་བོ་ཞེ་ན། དེ་གསུམ་ཆ་མཉམ་མི་མཉམ་ལས་
འགྱུར་བའི་ཆགས་སྡང་སོགས། དེ་གསུམ་ཆ་མཉམ་མི་མཉམ་ཁོ་ན་ལས་དངོས་སུ་སྐྱེས་པ་
མ་ཡིན་པར་ཐལ། དེ་གསུམ་ཆ་མཉམ་མི་མཉམ་ལས་སྐྱེས་པའི་ནང་གི་རེག་བྱ་ཡུལ་དུ་ཡོད་
པའི་བདེ་སྡུག་ལས་སྐྱེས་པའི་ཕྱིར། 
གལ་ཏེ་དེ་གསུམ་ཆ་མི་མཉམ་པ་ལས་སྐྱེས་པའི་སྡུག་བསྔལ་གྱིས་གེགས་བྱས་པས་
འདོད་ཆགས་མི་བསྐྱེད་ཅེ་ན། འོ་ན་རྒྱུ་ཅིས་བུད་མེད་ལ་ཆགས་པ་སྐྱེད་སྨྲོས་ཤིག ། དེ་གསུམ་
མཉམ་པ་ལས་ཁུ་བ་འཕེལ་དེ་ལས་འདོད་ཆགས་སྐྱེ་ཞེ་ན། 
ཤེས་བྱ་ཆོས་ཅན། བུད་མེད་ལ་ཆགས་པ་དེ་དེ་གསུམ་ཆ་མཉམ་པའི་དངོས་འབྲས་
མ་ཡིན་པར་ཐལ། དེ་གསུམ་ཆ་མི་མཉམ་པ་ལའང་བུད་མེད་ལ་ཆགས་པ་ཅན་མཐོང་བའི་
ཕྱིར་དང༌། གཞན་ནི་དེ་གསུམ་ཆ་མཉམ་ཡང་བུད་མེད་ལ་ཆགས་པ་མིན་པའང་མཐོང་བའི་
ཕྱིར་ཆོས་ཅན། བུད་མེད་ལ་ཆགས་པ་དེ་ཁུ་བ་འཕེལ་བའི་དངོས་འབྲས་མ་ཡིན་པར་ཐལ། 
ཆགས་ལྡན་གཞན་ནི་ཁུ་བ་ཟད་ན་ཁྲག་འཛག་ཀྱང་བུད་མེད་ལ་ལྷག་པར་ཆགས་པ་མཐོང་
བས་སོ། །
བུད་མེད་གཟུགས་མཛེས་གཅིག་ལ་ལྷག་པར་ཆགས་པ་ཅན་ཆོས་ཅན། བུད་མེད་
གཅིག་པོ་དེ་ལ་ཆགས་པ་དྲག་པོ་ཅན་དུ་མི་འགྱུར་བར་ཐལ། བུད་མེད་གཅིག་པོ་དེ་ལ་ཁུ་བ་
འཕེལ་བའི་ངེས་པ་མེད་པའི་ཕྱིར། བུད་མེད་ཀྱི་གཟུགས་མཛེས་ཀྱང་ཆགས་པའི་ཡན་ལག་

ཏུ་དགོས་སོ་ཞེ་ན། ཤེས་བྱ་ཆོས་ཅན། ཁུ་བ་འཕེལ་བ་དང་བུད་མེད་གཟུགས་མཛེས་དེ་བུད་
མེད་ལ་ཆགས་པའི་དངོས་རྒྱུ་མིན་པར་ཐལ། དེ་ལྡན་གྱི་སྐྱེས་བུ་ཀུན་བུད་མེད་ལ་ཆགས་པ་
སྐྱེ་བར་མ་ངེས་པའི་ཕྱིར། འགའ་ཞིག་དེ་ལ་སྡང་བར་ཡང་མཐོང་བས་སོ། །
བུད་མེད་ལ་ཆགས་པ་ཆོས་ཅན། བུད་མེད་གཟུགས་མཛེས་པའི་དངོས་འབྲས་མ་
ཡིན་པར་ཐལ། གཟུགས་མཛེས་པའི་ངེས་པ་མེད་པར་ཡང་འབྱུང་བའི་ཕྱིར། བུད་མེད་ཀྱི་
གཟུགས་མཛེས་པ་ལ་ཡོན་ཏན་དུ་མི་འཛིན་ཅིང་ཁུ་བ་འཕེལ་བ་ཡང་ཆོས་ཅན། བུད་མེད་
གཟུགས་མཛེས་ལ་ཆགས་པ་དངོས་སུ་སྐྱེ་བར་འགྱུར། ཁུ་བ་འཕེལ་ཞིང་བུད་མེད་གཟུགས་
མཛེས་ཉེ་བའི་ཕྱིར། གལ་ཏེ་བུད་མེད་ཀྱི་གཟུགས་མཛེས་ལ་ཡོན་ཏན་དུ་འཛིན་པ་དེའང་
ཆགས་པ་སྐྱེ་བའི་ཡན་ལག་ཡིན་ནོ། །ཞེ་ན། ཁུ་བ་འཕེལ་བ་དེ་གསུམ་ཆ་མཉམ་བུད་མེད་
གཟུགས་མཛེས་ཉེ་བའི་སྐྱེས་བུ་ཐམས་ཅད་ཆོས་ཅན། བུད་མེད་ཀྱི་གཟུགས་མཛེས་ལ་ཡོན་
ཏན་དུ་འཛིན་པ་ཅན་དུ་འགྱུར་ཏེ་ཡི་རྒྱུ་སྟེ། ཆོས་གསུམ་པོ་དེ་ཡོད་པར་ཁྱད་པར་མེད་པའི་
ཕྱིར། 
བད་ཀན་གྱི་གནས་སྐབས་ཅན་གྱི་སྐྱེས་བུ་དེ་འདྲ་ཆོས་ཅན། ཞེ་སྡང་དྲག་པོ་ཅན་དུ་མི་
འགྱུར་བར་ཐལ། ཆགས་པ་དྲག་པོ་ཅན་ཡིན་པའི་ཕྱིར། ཁྱབ་སྟེ། ཆགས་སྡང་དེ་གཉིས་ངོ་བོ་
སྟེ་འཛིན་སྟངས་མི་མཚུངས་པར་འགལ་བའི་ཕྱིར། འདོད་མི་ནུས་ཏེ། བད་ཀན་ཅན་འདི་ལ་
ཞེ་སྡང་མེད་པའི་ངེས་པ་མཐོང་བ་མེད་པའི་ཕྱིར། །བག་ཆགས་ལས་ཆགས་སོགས་སྐྱེ་བར་
འདོད་པ་ལ་ཡང་སྐྱོན་མཚུངས་སོ་ཞེ་ན། 
སངས་རྒྱས་བ་གང་གི་ལུགས་དེ་ལ་ཆོས་ཅན། བད་ཀན་ཅན་ཞེ་སྡང་དུ་མི་འགྱུར་བའི་
སྐྱོན་འདི་ཐལ་བ་མེད་དེ། ཆགས་སོགས་རིགས་མཐུན་སྔ་མའི་བག་ཆགས་ཀྱི་ཁྱད་པར་ལ་
རག་ལུས་ནས་འཇུག་པར་འགྱུར་བས་ཕྱིར། ཆགས་སོགས་རྨོངས་སོགས་ཀྱི་དངོས་འབྲས་

ཡིན་པ་བཀག་པ་འདིས་ནི། ཆོས་ཅན་ཆགས་སོགས་འབྱུང་བའི་ཆོས་ཉིད་དུ་འདོད་པ་ཡང་
བཀག་པ་ཡིན་ཏེ། མཁྲིས་པ་མེ། བད་ཀན་ཆུ། རླུང་ནི་རླུང་གི་རང་བཞིན་དུ་ཡིན་པས་སོ། 
། འབྱུང་བ་ཆགས་ཀྱི་རྒྱུ་མིན་གྱི་མི་འཇིག་པའི་རྟེན་ཙམ་མོ་ཞེ་ན། འབྱུང་བ་ཆོས་ཅན། ཆགས་
སོགས་མི་འཇིག་པར་གནས་པའི་རྟེན་མིན་པར་ཐལ། དེ་ཡིན་པར་རིགས་པ་ཡང་དག་གིས་
ཡོད་མེད་དག་ལ་རྟེན་མེད་ཅེས་བཀག་ཟིན་པའི་ཕྱིར། འོ་ན་འབྱུང་བ་འབྱུང་འགྱུར་གྱི་རྟེན་དུ་
འདོད་པ་དང་འགལ་ཞེ་ན། 
དཀར་པོས་མཚོན་པའི་གཟུགས་དང་ལ་སོགས་པས་དྲི་རོ་རེག་བྱ་ཆོས་ཅན། ས་སོགས་
ཀྱིས་མི་འཕེན་བཞིན་དུ་ས་སོགས་ལ་བརྟེན་པ་ཉིད་མ་ཡིན་པར་ཐལ། ས་སོགས་དང་གཅིག་
ཡིན་པའི་ཕྱིར། རྟགས་བསལ་ལོ། །འབྱུང་འགྱུར་འབྱུང་བ་ལ་རྟེན་ཅེས་ཁྱེད་འདོད་པས་
འདིར་བརྟེན་པ་ཉིད་ནི་མ་ཡིན་ནོ། །ཞེས་ནང་འགལ་ལོ་ཞེ་ན། 
འབྱུང་འགྱུར་འབྱུང་བ་ལ་རྟེན་ཅེས་པའི་སྒྲ་སྟེ། རླུང་ཆོས་ཅན། འབྱུང་བ་དེ་འབྱུང་འགྱུར་
གྲུབ་ཟིན་མི་འཇིག་པའི་རྟེན་དུ་སྟོན་པ་ཡིན་ཏེ། སྔ་ལོགས་ཀྱི་འབྱུང་བ་འབྱུང་འགྱུར་གྱི་སྟོན་
པའམ་འབྱུང་འགྱུར་དུས་མཉམ་གྱི་རང་གི་རྟེན་འབྱུང་བ་དག་དང་དབྱེར་མེད་པ་སྟེ། འབྲལ་
མི་ཤེས་སུ་གནས་པའི་ཕྱིར་ན་དེ་དེའི་རྟེན་དུ་སྟོན་པ་ཙམ་ཡིན་པས་སོ། །རྟེན་ཚུལ་དེ་ལས་
གཞན་དུ་དེར་མེད་ན་འབྱུང་འགྱུར་གཟུགས་སོགས་ཆོས་ཅན། རྒྱུར་བྱས་པའི་གཟུགས་སུ་
འཐད་པ་མིན་པར་ཐལ། རྟེན་ཚུལ་དེ་གཉིས་པོ་གང་རུང་གིས་འབྱུང་བ་ལ་བརྟེན་པ་མིན་
པས་སོ། །
གལ་ཏེ་ཆང་དང་མྱོས་པ་ལ་སོགས་པའི་མྱོས་པ་རྟེན་དང་བརྟེན་པ་མ་ཡིན་ཡང༌། ཆང་
ཚར་གྱུར་ན་ཆང་མ་ལོག་ཀྱང་ནུས་པ་ལྡོག་པ་བཞིན་དུ་འབྱུང་སེམས་ཡང་དབྱེར་ཡོད་ཞེ་ན། 
ཆང་སྐྱུར་ཆོས་ཅན། ཆང་གི་དངོས་པོ་འཇིག་པ་སྟེ་ཞིག་པར་ཐལ། ཆང་གི་ནུས་པ་ཞིག་པས་

སོ་དེ་ལྟ་མ་ཡིན། ཆོས་ཅན། བརྟེན་པ་ཆང་གི་ནུས་པ་འཇིག་པ་སྟེ་ཞིག་པ་མ་ཡིན་པར་ཐལ། 
རྟེན་ཆང་གི་དངོས་པོ་ཚང་བར་གནས་པས་སོ། །ཁྱབ་སྟེ། ཆང་གི་དངོས་པོ་ལས་ཆང་གི་ནུས་
པ་དོན་གཞན་ཉིད་མིན་པས་སོ། །ཆང་དང་ནུས་པ་དབྱེར་མེད་པ་དེ་ལྟར་དུ་འབྱུང་སེམས་
ཀྱང་མཚུངས་སོ་ཞེ་ན། 
འབྱུང་སེམས་ཆོས་ཅན། གཅིག་མིན་པར་ཐལ། སྣང་བ་ཐ་དད་ཅན་གྱི་བློ་མ་འཁྲུལ་
བས་ཐ་དད་ཉིད་དུ་རྟོགས་པའི་ཕྱིར། ཡང་ཡིད་རྟོག་ཆོས་ཅན། ཇི་སྲིད་ལུས་འགྱུར་བ་སྟེ། མི་
འདྲ་བར་མྱུར་བར་ལུས་ཀྱི་གཟུགས་སོགས་རྣམ་པ་གཅིག་ཏུ་གནས་པ་བཞིན་དུ་ཁྱོད་ཡང་ངོ་
བོ་མཚུངས་པ་སྟེ་རྣམ་པ་གཅིག་ཏུ་འགྱུར་བར་ཐལ། ལུས་ཀྱིས་གྲུབ་ཟིན་གནས་པར་བྱས་
པའི་བློ་ཡིན་པའི་ཕྱིར། གལ་ཏེ་རྟེན་བཟུང་དོན་གྱི་དབང་གིས་རྣམ་པ་དུ་མར་འགྱུར་ཞེ་ན། 
རྣམ་པར་རྟོག་པ་ནི་ཆོས་ཅན། དེ་མ་ཡིན་པར་ཐལ། བཟུང་དོན་གྱི་དབང་གིས་རྣམ་པ་དུ་མར་
འགྱུར་ཞེ་ན། རྣམ་པར་རྟོག་པ་ནི་ཆོས་ཅན། དེ་མ་ཡིན་པར་ཐལ། བཟུང་དོན་གྱི་དབང་ཅན་
དེ་གང་ཡིན་ཏེ་མིན་པས་སོ། །ཆགས་སོགས་ཉེར་ལེན་ཤེས་པ་ལས་སྐྱེ་བར་འདོད་པ་གང་གི་
ལུགས་ལ་ཆོས་ཅན། ཉེར་ལེན་ཤེས་པ་སྔ་མ་འགའ་ཞིག་ལས་ཉེར་ལེན་ཅན་གྱི་ཤེས་པ་ཕྱི་མ་
འགའ་ཞིག་སྐྱེ་བ་ཡིན་ཏེ། ཉེར་ལེན་ལུས་ལས་རྟོགས་པ་མེད་པར་ཤེས་པ་སྔ་མ་འགའ་ཞིག་
ཕྱི་མ་འགའ་ཞིག་གི་བག་ཆགས་བྱེད་ཀྱི་རྒྱུར་འགྱུར་བ་དེས་ནའོ། །
གཉིས་པ་ནི། ཤེས་པའི་ཉེར་ལེན་ཤེས་པ་ཡིན་པས་སྐྱེ་བ་སྔ་མ་སྒྲུབ་པ་ནི། སེམས་ཅན་
ཆོས་ཅན་འཁོར་བ་གྲུབ་སྟེ། མངལ་ནས་སྐྱེས་མ་ཐག་གི་ཤེས་པའི་ཉེར་ལེན་གྲུབ་པས་སོ། 
། ཁྱབ་སྟེ། རྣམ་ཤེས་མིན་པ་རྣམ་ཤེས་ཀྱི་ཉེར་ལེན་མིན་པའི་ཕྱིར། ཡང་སྒྲས་ལུས་རྟག་པ་བློ་
ཡི་རྒྱུ་ཡིན་ན། བློ་ཅིག་ཆར་སྐྱེ་བར་ཐལ་བ་ལས་རིམ་གྱིས་སྐྱེ་བའི་ཕྱིར་ཡང་གྲུབ་བོ། །འབྱུང་
བ་ལས་སེམས་དང་རྩྭ་ལ་གླང་ཆེན་མི་གསལ་ཡང་ཡོད་པས་དངོས་པོ་ཐམས་ཅད་ནི་རྣམ་

ཤེས་བསྐྱེད་པའི་ནུས་པ་དང་ལྡན་པའི་ཕྱིར། རྣམ་ཤེས་མིན་པ་རྣམ་ཤེས་ཀྱི། །ཉེར་ལེན་མིན་
པར་འདོད་ཅེ་ན། །
རྩྭ་སོགས་རྩེ་ན་གླང་ཆེན་བརྒྱ། །སྔོན་ཚེ་མ་མཐོང་ཡོད་དོ་ཞེས༌། །གྲངས་ཅན། ཕྱུགས་
ལས་གཞན་ངོ་མཚར་བཅས་པ། སུ་བརྗོད་རྩོལ་ཏེ་འབད་པ་ལ་མི་བྱེད་དོ། །རྒྱུ་འབྱུང་བ་ནི་
ཆོས་ཅན། ཁྱོད་ལ་སེམས་ཀྱི་ངོ་བོ་གང་ཞིག་སྣང་བར་འགྱུར་བའི་སེམས་དེ་ནི་ཇི་ལྟར་ཡོད་
པར་འགྱུར་ཏེ་མེད་པར་ཐལ། ཡོད་ན་སེམས་ཡོད་པའི་སྒྲུབ་བྱེད་དམིགས་དགོས་པ་ལ་ཁྱོད་
ལ་ནི་ལན་བརྒྱར་རྣམ་པར་ཕྱེ་སྟེ་བཙལ་ཡང་སེམས་ཀྱི་ངོ་བོ་གང་ཞིག སྣང་བ་སྟེ་མཐོང་བར་
འགྱུར་པའི་སྒྲུབ་བྱེད་དེ་མི་སྣང་བས་སོ། །
གསུམ་པ་ནི། སེམས་ཅན་སྔ་ན་མེད་པ་འབྱུང་བ་ལས་གསར་དུ་འབྱུང་ན་སེམས་ཅན་
ཆོས་ཅན། རྒྱུད་ལ་ཆགས་སོགས་སྐྱེ་བའི་ངེས་པ་མེད་པར་འགྱུར་རིགས་འདྲ་སྔ་མ་ལ་མི་
ལྟོས་པར་འབྱུང་བ་ལུས་ཁོ་ན་ལས་སྐྱེ་བའི་ཆགས་སོགས་ཅན་ཡིན་པས་སོ། །
གལ་ཏེ་སྐྱེས་བུ་ཀུན་ཆགས་སོགས་དང་ལྡན་པས་ཁྱབ་སྟེ། འབྱུང་བའི་བདག་ཉིད་
ལས་མ་འདས་པའི་ཕྱིར་ཞེ་ན། སེམས་ཅན་ཐམས་ཅད་འདོད་ཆགས་མཚུངས་པ་སྟེ་མཉམ་
པར་ཐལ། དེ་ཡི་དངོས་རྒྱུ་འདྲ་བ་ཅན་དུ་བཟུང་བས་སོ། །གལ་ཏེ་འབྱུང་བའི་ཁྱད་པར་
ལས་ཆགས་སོགས་ཁྱད་པར་འགྱུར་བས་སྐྱོན་མེད་ཅེ་ན། ཁྱེད་ཀྱི་ལུགས་ལ་སྲོག་ཆགས་
དེ་ལ་སྲོག་ལྡན་དང༌། ཆེས་སྲོག་ལྡན་སོགས་ཀྱི་ཁྱད་མེད་ཀྱང་འབྱུང་བ། རྣམས་ལ་བརྟེན་
ནས་ཆགས་ཅན་དང་ཆེས་ཆགས་ཅན་ལ་སོགས་པའི་ཁྱད་པར་དུ་འགྱུར་བ་གང་ཡིན་པའི་
འབྱུང་བ་དེ་ནི་ཆོས་ཅན། སྔར་ཆགས་སོགས་ཏེ་ཡོད་པ་ལས་དེ་མེད་པ་འགྱུར་སྲིད་པར་
ཐལ། ཆགས་སོགས་ཁྱོད་ལ་འབྲལ་རུང་གི་རྫས་གང་ཞིག་ཁྱོད་ཕུལ་བྱུང་འགྲིབ་པ་བཞིན་དུ། 
ཆགས་སོགས་འཕེལ་འགྲིབ་དུ་འགྱུར་བས་ཕྱིར། 

གལ་ཏེ་ཆགས་སོགས་འཕེལ་འགྲིབ་ཐ་དད་དུ་འགྱུར་ཀྱང་རྒྱུའི་འབྱུང་བ་སྤྱི་ཙམ་གྱི་
བདག་ཉིད་མི་ལྡོག་པའི་ཕྱིར། ཆགས་བྲལ་སྲིད་པ་མ་ཡིན་ཞེ་ན། སྐྱེས་བུ་ཀུན་ལ་ཆོས་ཅན་
འདོད་ཆགས་འདྲ་བར་འགྱུར་དེ་ཡི་དངོས་རྒྱུའི་བདག་ཉིད་འདྲ་སྟེ་མཉམ་པོར་ཡོད་པའི་ཕྱིར། 
དཔེར་ན་བ་ལང་ཁྲ་བོ་ཁུ་ཡུ་སོགས་འཛིན་བའི་ཤེས་པ་མ་འཁྲུལ་བ་ཆོས་ཅན། བ་དང་ཆེས་
བ་ལང་ཞེས་པའི་རྣམ་པས་ཐ་དད་པ་ཡོད་པ་མ་ཡིན་ཏེ། རང་གི་བཟུང་ཡུལ་བ་ལང་དུ་རིགས་
མཚུངས་པའི་བདག་ཉིད་དུ་བ་ལང་ལས་བྱུང་བའི་ཕྱིར། འམ་ཞེས་པས་རྒྱང་འཕེན་གྱི་གྲུབ་
མཐའ་འདིར་ཡང་སྲོག་ཆགས་ཆོས་ཅན། སྲོག་ཆགས་དང་ཆེས་སྲོག་ཆགས་ཉིད་སོགས་
ཀྱི་ཁྱད་པར་གྱི་རིམ་པ་ཡོད་པ་མ་ཡིན་ཏེ། དངོས་རྒྱུ་ས་སོགས་འབྱུང་བ་མཚུངས་པའི་ཕྱིར། 
ཞེས་འདོད་པ་བཞིན་ནོ། །
གལ་ཏེ་དྲོ་རིམ་ཁྱད་པར་ཡོད་ན་ཡང་དྲོ་བ་མེད་པའི་མེ་འགའ་ཡང་ཡོད་པ་མིན་པ་དེ་
བཞིན་དུ་འདིར་ཡང་སྲོག་ཆགས་ཆགས་བྲལ་མེད་དོ། །ཞེ་ན། དྲོ་བ་ཆོས་ཅན། མེ་ལས་རྫས་
ཐ་དད་པའི་མེ་ཡི་ཡོན་ཏན་མ་ཡིན་ཏེ། མེ་ལས་རྫས་གཞན་ཡིན་པ་ཚད་མས་བཀག་པ་ཡིན་
པའི་ཕྱིར། དེས་ན་ཆགས་སོགས་དེ་དག་ཆོས་ཅན། འབྱུང་བ་དེ་ཡི་ཁྱད་པར་ལ་ལར་རྒྱུན་
ཆད་པར་སྲིད་པར་འགྱུར། འབྱུང་བ་ལས་དོན་གཞན་དུ་ཡོད་པའི་འབྱུང་བའི་ཡོན་ཏན་གང་
གི་འཕེལ་འགྲིབ་ཀྱི་ཁྱད་པར་རིམ་པ་དང་ལྡན་པའི་ཆོས་ཡིན་པའི་ཕྱིར། དཔེར་ན། སྣམ་བུ་
དང་དཀར་པོ་སོགས་བཞིན་ནོ། །འབྱུང་བ་ལ་གཟུགས་སོགས་སྔར་མེད་བྱུང་ཡང་ཡོད་པ་
བཞིན་དུ་སྐྱེས་བུ་ལ་ཡང་ཆགས་སོགས་ཡོད་པར་ངེས་པས་སྔ་ན་མེད་པ་འབྱུང་བའི་སྦྱོར་བ་
མ་ངེས་སོ་ཞེ་ན། ཤེས་བྱ་ཆོས་ཅན། འབྱུང་བ་ལ་གཟུགས་སོགས་གནས་པ་བཞིན་དུ་སྐྱེས་
བུ་ལ་ཆགས་སོགས་གནས་པར་ངེས་པ་མ་ཡིན་པར་ཐལ། གཟུགས་སོགས་དེ་དག་འབྱུང་བ་
དང་དབྱེར་མེད་འབྲལ་མི་རུང་གང་ཞིག་ཆགས་སོགས་སྐྱེས་བུ་དང་འབྲལ་རུང་དོན་གཞན་

ཡིན་པའི་ཕྱིར། གཟུགས་སོགས་འབྱུང་བ་དང་དབྱེར་མེད་པ་དེ་ལྟར་ཆགས་སོགས་ཡང་
འབྱུང་བ་དང་དབྱེར་མེད་པར་མཚུངས་པས་རྟགས་མ་གྲུབ་ཅེ་ན། ཆགས་སོགས་ཆོས་ཅན་
འབྱུང་བ་དང་དབྱེར་མེད་འབྲལ་མི་རུང་མིན་པར་ཐལ། ཡིན་ན་འབྱུང་བ་དང་ལྷན་ཅིག་སྐྱེ་
བར་ཐལ་བའི་སྐྱོན་ཡོད་པའི་ཕྱིར། ཆགས་སོགས་གཟུགས་མཛེས་སོགས་ཉེ་བ་ལས་རེག་
འགའ་སྐྱེ་བས་སྐྱོན་མེད་ཅེ་ན། 
ཡིད་ཤེས་འཁོར་གྱི་ཆགས་སོགས་ཆོསཅན། །རང་གི་བཟུང་ཡུལ་གཟུགས་མཛེས་ཉེ་
བ་ལས་རེས་འགའ་སྐྱེས་པར་ངེས་པ་མིན་པར་ཐལ། རྟོག་པས་རྣམ་པར་བཏགས་པའི་སྣང་
ཡུལ་འཛིན་པའི་ཕྱིར། ཆགས་སོགས་ཆོས་ཅན། རེས་འགའ་སྐྱེ་བའི་ངེས་པ་མེད་པར་ཐལ། 
རང་གི་སྐལ་མཉམ་གྱི་རྒྱུ་དང་བྲལ་བའི་བློ་ཡིན་པས་སོ། །རྟགས་མ་གྲུབ་སྟེ། འབྱུང་བ་དེ་
སྐལ་མཉམ་གྱི་རྒྱུའོ། །ཞེ་ན། བློ་རྣམས་ཀུན་ཐམས་ཅད་ཆོས་ཅན། དུས་ཀུན་གྱི་ཚེ་བསྐྱེད་
བར་ཐལ། རྒྱུ་འབྱུང་བ་རྟག་པ་ཉེ་བར་ཡོད་ཕྱིར། 
གསུམ་པ་རྣམ་པ་ལ་བཞི། མི་རྟག བདག་མེད། སྡུག་བསྔལ་སྟོང་པའོ། །དང་པོ་ནི། ཉེར་
ལེན་ཕུང་པོ་ཆོས་ཅན། མི་རྟག་སྟེ། རེས་འགའ་དམིགས་པའི་ཕྱིར། 
གཉིས་པ་ནི། ཆོས་ཅན། སྡུག་བསྔལ་ཡིན་ཏེ་ཉེས་པའི་རྟེན་བྱེད་པའི་ཟག་བཅས་ཡིན་
པའི་ཕྱིར་དང་རྒྱུ་ལས་ཉོན་གྱི་གཞན་དབང་དུ་གྱུར་པའི་ཕྱིར། 
གསུམ་པ་ནི། ཆོས་ཅན། བདག་མ་ཡིན་ཏེ། མི་རྟག་ཅིང་གཞན་དབང་ཡིན་པའི་ཕྱིར། 
བཞི་པ་ནི། བདག་གིས་བྱིན་གྱིས་བརླབས་ནས་འཇུག་པའི་བདག་མ་ཡིན་ཏེ། བདག་
དེ་ཁྱོད་ཀྱི་བྱིན་གྱིས་རློབ་པ་པོ་མ་ཡིན་པའི་ཕྱིར་ཏེ། ཁྱོད་ཀྱི་རྒྱུ་མིན་པས་སོ། །རྟགས་གྲུབ་སྟེ། 
བདག་ཆོས་ཅན་ཕུང་པོ་ཇི་ལྟར་བསྐྱེད་བྱེད་ཡིན་ཏེ་མ་ཡིན་པར་ཐལ། རྟག་པས་སོ། །ཆོས་
ཅན། ཕུང་པོ་དུ་མ་ནི་ཁྱོད་ལས་དུས་ཐ་དད་པར་སྐྱེ་བར་མི་འགྱུར་བར་ཐལ། རྟག་གཅིག་

ཡིན་པ་དེ་ཡི་ཕྱིར། ཡང་འབྲས་བུ་མིག་ཤེས་ཆོས་ཅན། ཡིད་གཟུགས་ལས་རྒྱུ་གཞན་ཡོད་
དེ། གཞན་ཡིད་གཟུགས་དག་ནི་ཡོད་ན་ཡང་མིག་དབང་མ་ཚང་ན། སྐྱེ་བ་མེད་པའི་དངོས་པོ་
ཡིན་པའི་ཕྱིར། ཅེས་རྗེས་སུ་དཔོག་པར་འགྱུར་རོ། །ཞེས་རྒྱུ་འབྲས་ལ་ལྡོག་པ་གྲུབ་དགོས་
པ་ལ་བདག་ཆོས་ཅན་ཕུང་པོའི་དངོས་རྒྱུ་མ་ཡིན་པར་ཐལ། ཁྱོད་ཕན་བྱེད་དུ་ལྡོག་སྟོབས་
ཀྱིས་ཕུང་པོ་སྐྱེ་བ་ལོག་པ་དེ་ནི་ཡོད་པ་མིན་པའི་ཕྱིར་ཏེ། ཁྱོད་རྟག་ཏུ་ཡོད་པས་སོ། །རྣམས་
ཞེས་པས་རྟག་པ་ཀུན་བསྡུད་དོ། །
གཉིས་པ་ཀུན་འབྱུང་ལ་གསུམ་སྟེ། སྡུག་བསྔལ་རྒྱུ་བཅས་སུ་བསྟན་ཏེ་རྩོད་པ་སྤང༌། 
རྟག་པ་རྒྱུ་ཡིན་པ་བཀག་སྟེ་སྲེད་རྒྱུར་བསྟན། ལས་སོགས་ཀུན་འབྱུང་དུ་བཤད་པའི་རྩོད་པ་
སྤང་བའོ། །
དང་པོ་ནི། སྡུག་བསྔལ་འདི་ཆོས་ཅན། རྒྱུ་བཅས་ཉིད་དུ་གྲུབ་སྟེ། རེས་འགའ་བ་ཉིད་
ཡིན་པས་སོ། །རྒྱུ་མེད་ན་དེའི་ཕྱིར། ཆོས་ཅན། རྟག་ཏུ་ཡོད་པའམ་མེད་པར་འགྱུར་བ་སྟེ། 
རེས་འགའ་མི་སྐྱེ་བར་ཐལ་ལོ། །ཁྱབ་སྟེ། རྒྱུ་མེད་ན་རེས་འགའ་སྐྱེ་བ་གཞན་ལ་མི་ལྟོས་པའི་
ཕྱིར། 
ཁ་ཅིག་སྟེ་ངོ་བོ་ཉིད་རྒྱུར་སྨྲ་བ་ན་རེ། ཇི་ལྟར་ཚེར་མ་དང་ལས་སོགས་པ་པད་མའི་སྡོང་
བུ་གེ་སར་ལྟེ་བ་སོགས་ཀྱི་དབྱིབས་དང་ཁ་ཅིག་སོགས་རྒྱུ་མེད་པ་དེ་ལྟར། སྡུག་བསྔལ་འདི་
དག་རྒྱུ་མེད་དུ་འགྱུར་ཞེས་ནི་རབ་ཏུ་བརྗོད་དོ། །
སྤྱིར་སྔ་མ་གང་ཕན་བྱེད་དུ་ཡོད་ན། ཕྱི་མ་གང་སྐྱེ་བའམ། སྔ་མ་གང་འགྱུར་རྗེས་སུ་ཕྱི་
མ་རྣམ་པར་འགྱུར་བའི་སྔ་མ་དེ་ནི་ཕྱི་མ་དེ་ཡི་རྒྱུར་སངས་རྒྱས་པས་རབ་ཏུ་བརྗོད་དོ། ཞེས་
ཁྱབ་པ་བསྒྲུབས་ནས། ཚེར་མའི་རྣོ་བ་སོགས་དེ་རྣམས་ཆོས་ཅན། རྒྱུ་ཡོད་དེ། ཚེར་མའི་ས་
བོན་ཕན་བྱེད་དུ་ཡོད་མེད་ཀྱི་རྗེས་སུ་བྱེད་པ་དེར་ནི་ཡོད་པས་སོ། །འོ་ན་རྒྱུའི་རེག་བྱ་ཡང་

མིག་ཤེས་ཀྱི་རྒྱུར་ཐལ་ལོ་ཞེ་ན། གཟུགས་ཀྱི་རྒྱུ་རེག་པའམ་འབྱུང་བ་ཆོས་ཅན། གཟུགས་
མཐོང་བའི་མིག་ཤེས་ལ་ནི་རྒྱུན་ཏེ་རྒྱུ་ཡིན་ཏེ། གཟུགས་ཀྱི་རྒྱུ་ཉིད་ཡིན་པའི་ཕྱིར། 
གཉིས་པ་ནི། སྡུག་བསྔལ་ཆོས་ཅན་དབང་ཕྱུག་རྟག་པ་སོགས་ལས་ཀྱང་ཁྱོད་སྐྱེ་བ་སྲིད་པ་མ་ཡིན་ཏེ། 
རྟག་པ་རྣམས་རྒྱུ་ཡིན་པ་ཚད་མས་བཀག་པའི་ཕྱིར་དང༌། རྟག་པ་ལ་འབྲས་བུ་བྱེད་པའི་ནུས་
པ་མེད་པའི་ཕྱིར། 
དེ་ལྟར་བསྡུག་བསྔལ་ལ་རྒྱུ་ཡོད་ཅིང་རྒྱུ་རྟག་པ་མེད་ལ། མི་རྟག་པ་ཡང་དཔྱད་ན་སྲེད་
རྩ་བར་སྲིད་བརྟག་པ་ལས་གཞན་མིན་པ་དེའི་ཕྱིར། སྲེད་འདོད་དེ་ཐ་མལ་གྱི་མངལ་སོགས་
འདོད་པའི་སྲེད་པ་དེ་ཆོས་ཅན། འཁོར་བའི་སྡུག་བསྔལ་དྲག་པོའི་རྒྱུ་ཡིན་ཏེ། གང་གི་ཕྱིར་
ན། མི་སྟེ། ཐ་མལ་གྱི་སེམས་ཅན་རྣམས་དབང་ཕྱུག་རྟག་པ་སོགས་ཀྱིས་བཀྲི་བ་མ་ཡིན་པར་
ཡུལ་སོགས་ཀྱི་ཁྱད་པར་ཡོངས་སུ་འཛིན་ཅིང་ལེན་པ་ནི་དེ་དག་ཐོབ་འདོད་ཀྱི་བསམ་པ་ཁྱོད་
ཀྱིས་ཤེས་པས་སོ། །སྲེད་འདོད་ཁོ་ན་ཀུན་འབྱུང་ཡིན་ན། མདོ་ལས། དེ་ལས་སྡུག་བསྔལ་
ཀུན་འབྱུང་བ། །འཕགས་པའི་བདེན་པ་གང་ཞེ་ན། །ཞེས་པ་ནས། 
འདོད་པའི་སྲེད་པ་དང༌། སྲིད་པའི་སྲེད་པ་དང༌། འཇིག་པའི་སྲེད་པའོ། །ཞེས་གསུམ་
ག་ཀུན་འབྱུང་དུ་གསུང་བ་དང་འགལ་ཞེ་ན། མངལ་སོགས་སྐྱེ་གནས་སུ་འགྲོ་བའི་སྲེད་པ་དེ་
ནི་ཆོས་ཅན། སྲིད་འདོད་དམ་སྲིད་སྲེད་ཡིན་ཏེ། མ་འོངས་པའི་སྐྱེ་བ་དོན་དུ་གཉེར་བའི་སྲེད་
པ་ཡིན་པའི་ཕྱིར། མངལ་སྐྱེས་ཀྱི་སྲོག་ཆགས་ཐ་མལ་པ་ཆོས་ཅན། བདེ་བ་ཐོབ་པ་དང་སྡུག་
བསྔལ་དོར་འདོད་སྔོན་དུ་སོང་སྟེ། ཆགས་པའི་སྒོ་ནས་མངལ་སོགས་ལེན་པས་སོ། །དེས་
ན་ཆོས་ཅན། འདོད་སྲེད་དང་འཇིག་སྲེད་དེ་སྔོན་དུ་སོང་སྟེ། བདེ་སྡུག་ལ་བླང་དོར་དུ་འདོད་
པ་སྔོན་དུ་སོང་བས་སོ། །ཁྱབ་སྟེ། བདེ་མིན་བདེ་བར་འདུ་ཤེས་པ་སོགས་ཀྱི་ཐ་མལ་སྐྱེས་
བུ་ཆོས་ཅན་བདག་ཏུ་ཆགས་པའི་རྒྱུ་ཉིད་ལས་སྐྱེ་གནས་སོགས་ཀུན་ལ་རབ་ཏུ་འཇུག་པར་

འགྱུར་ཏེ། ཕྱིན་ཅི་ལོག་གི་བློས་མངལ་སོགས་སུ་འཇུག་པས་སོ། །དེས་ན་སྲེད་པ་ཆོས་
ཅན། སྲིད་པའི་རྟེན་ཡིན་ཏེ། འཁོར་བའི་རྒྱུ་ཡིན་པའི་ཕྱིར། དེ་ལུང་དང་སྦྱོར་བ་ནི། ཆགས་
བྲལ་འཁོར་བ་པར་སྐྱེ་བ་མ་མཐོང་བས་ཕྱིར། སྲེད་པ་འཁོར་བའི་རྒྱུ་ཡིན་ནོ་ཞེས་སློབ་དཔོན་
དབྱིག་གཉེན་ལ་སོགས་པ་རྣམས་ཀྱིས་གསུངས་སོ། །
ཇི་སྐད་དུ། རྟེན་འབྲེལ་མདོ་འགྲེལ་ལས། སྲེད་དང་བྲལ་ལ་ཡང་སྲིད་མེད། །ཅེས་སོ། 
། ཚུ་རོལ་མཛེས་པ་བ་ན་རེ། ཆགས་བྲལ་སྐྱེ་བ་མ་མཐོང་བས་ཆགས་པ་སྐྱེ་བའི་རྒྱུ་ཡིན་པ་དེ་
ལྟར་ལུས་མེད་ཆགས་པ་མ་མཐོང་ཕྱིར། ལུས་ལས་ཀྱང་ནི་འདོད་ཆགས་འབྱུང་བར་འགྱུར་
རོ་ཞེ་ན། ཚུལ་མིན་ཡིད་བྱེད་ཚོགས་པའི་ལུས་ཆོས་ཅན། རང་འབྲས་ཆགས་པའི་རྒྱུར་འདོད་
དེ། དེ་ཡི་རྒྱུ་མཚན་དེའི་ལྷན་ཅིག་བྱེད་རྐྱེན་དུ་སངས་རྒྱས་པས་ཁས་བླངས་པའི་ཕྱིར་རོ། །
ལུས་ཆོས་ཅན། ཆགས་སོགས་ཉེར་ལེན་ཉིད་ནི་གསལ་བ་ཡིན་ཏེ། བེམ་པོ་ཡིན་པས་སོ། 
། ཆགས་བྲལ་སྐྱེ་བ་མ་མཐོང་བའི་རིགས་པ་འདི་ལྟར་དུ་ལུས་ཀྱང་ཆགས་པའི་རྒྱུར་འདོད་ན་
ནི་རྒྱང་འཕེན་རང་ཉིད་ཀྱིས་རང་གི་འདོད་པ་སྐྱེ་བ་སྔ་མ་མེད་པ་ལ་རང་ཉིད་ཀྱིས་གནོད་པ་
བྱེད་པར་འགྱུར་ཏེ། ཤེས་བྱ་ཆོས་ཅན། སྐྱེ་བ་སྔ་མ་མེད་པ་མ་ཡིན་ཏེ། ལུས་དང་ཆགས་པ་
ཕན་ཚུན་རྒྱུར་འགྱུར་བས་སོ། །
གལ་ཏེ་ཆགས་པ་ཆོས་ཅན། ལུས་ཀྱི་རྒྱུ་མ་ཡིན་ཏེ། ཁྱོད་སྐྱེ་བ་སྟེ་ལུས་དང་ལྷན་ཅིག་
འབྱུང་བས་ཕྱིར། ལུས་སྐྱེ་བའི་དུས་ཁོ་ན་ལ་མཐོང་བས་ཕྱིར་ཞེ་ན། ལུས་ཆོས་ཅན། ཆགས་
པའི་རྒྱུ་མ་ཡིན་པར་ཐལ། དེ་དང་ལྷན་ཅིག་འབྱུང་བས་སོ། །འདོད་ན། 
སྐྱེས་མ་ཐག་པའི་ཆགས་པ་ཆོས་ཅན། སྐལ་མཉམ་རྒྱུ་ལས་སྐྱེ་བར་ཐལ། ལུས་ལ་མ་
སྐྱེས་པའི་བློ་ཡིན་པས་སོ། །འདོད་ན། སེམས་ཅན་ཆོས་ཅན། སྐྱེ་བ་སྔ་མ་གྲུབ་པ་ཡིན་པར་
ཐལ། སྐྱེས་མ་ཐག་པའི་ཆགས་པའི་སྔར་ཆགས་པ་གྲུབ་པས་སོ། །

གསུམ་པ་ནི་རྟེན་འབྲེལ་ཡན་ལག་ཏུ་ལས་སྲེད་མ་རིག་པ་གསུམ་ག་སྲིད་རྒྱུར་བཤད་
མོད། སྲེད་པ་ཁོ་ན་རྒྱུར་བསྟན་པ་ཅི་ཞེ་ན། མི་ཤེས་པ་སྟེ་མ་རིག་པ་ཆོས་ཅན། སྲེད་པའི་རྒྱུ་
ཡིན་ན་ཡང་དངོས་རྒྱུར་མ་བརྗོད་པའི་རྒྱུ་མཚན་ཡོད་དེ། ཁྱོད་རང་རྒྱུད་ལ་ཡོད་ཙམ་གྱིས་
འཁོར་བ་པར་སྐྱེ་བའི་ངེས་པ་མེད་པས་སོ། །དགྲ་བཅོམ་བཞིན། འདོད་པའི་སྲེད་པ་ཆོས་
ཅན། ལས་སྲེད་མ་རིག་པ་གསུམ་ལས། 
ཁྱོད་ཉིད་སྡུག་བསྔལ་དྲག་པོའི་དངོས་རྒྱུར་བཤད་པ་རིགས་ཏེ། སྲིད་པར་རྒྱུད་ནི་དངོས་
སུ་འཕེན་པར་བྱེད་པའི་ཕྱིར་དང༌། ཁྱོད་རྒྱུད་ལ་ཡོད་པའི་དེ་མ་ཐག་ཏུ་འཁོར་བར་སྐྱེ་བའི་
ཕྱིར། ལས་ཆོས་ཅན། འཁོར་བའི་སྡུག་བསྔལ་དྲག་པོའི་དངོས་རྒྱུ་མིན་ཏེ། ཁྱོད་རྒྱུད་ལ་ཡོད་
པ་ན་སྐྱེས་བུ་འཁོར་བ་པར་སྐྱེ་བའི་ངེས་པ་མེད་པའི་ཕྱིར། དགྲ་བཅོམ་གྱི་ལས་བཞིན། 
གསུམ་པ་འགོག་བདེན་ལ་གཉིས་ཏེ། སྡུག་བསྔལ་འགོག་པ་སྲིད་པར་བསྟན། དེ་ལ་
གཞན་གྱིས་རྩོད་པ་སྤང་བའོ། །དང་པོ་ནི། སྡུག་བདེན་དེ་ནི་ཆོས་ཅན། གཏན་དུ་བ་མིན་ཏེ། 
རང་རྒྱུད་ལས་སྐྱེས་པས་སོ། །ཁྱབ་སྟེ། རྒྱུ་དེས་དེ་བསྐྱེད་པ་ལ་གེགས་སོགས་སྲིད་པའི་ཕྱིར། 
གཉིས་པ་ལ་གསུམ། རྩོད་པ་དགོད། རང་ལན་གདབ། རྩོད་པ་སྤང་བའོ། །དང་པོ་ནི། 
སྲོག་ཆགས་འདི་ཆོས་ཅན། འཁོར་བ་ལས་ཐར་པ་མེད་པར་ཐལ། འཁོར་བའི་ཆོས་ཅན་ཡིན་
པའི་ཕྱིར། ཞེ་ན། 
གཉིས་པ་ནི། བདག་རྟག་པའི་འཁོར་ཐར་ལས་བསམ་པ་ཡིན་པས་དེ་འདྲའི་ཐལ་
འགྱུར་ཆོས་ཅན། སངས་རྒྱས་པ་ལ་གནོད་བྱེད་མ་ཡིན་པར་ཐལ། ཁྱོད་ལ་སངས་རྒྱས་པས་
འདོད་དང་རྟགས་མ་གྲུབ་ཀྱི་ལན་ཐེབས་པའི་ཕྱིར། བདག་རྟག་པ་མེད་པས་སོ། །
གསུམ་པ་ལ་བཞི། བདག་མེད་བཅིངས་ཐར་མེད་པར་ཐལ་བ་སྤང༌། ཆགས་པ་མེད་
ན་འཁོར་བ་མི་གནས་པར་སྤང༌། བདག་འཛིན་སྲིད་རྒྱུ་ཡིན་ན་ལམ་གཉིས་དོན་མེད་སྤང༌། 

བདག་ཉིད་བཅིངས་གྲོལ་མི་འཐད་པའི་རྒྱུ་མཚན་བསྟན་པའོ། །དང་པོ་ནི། བདག་མེད་ན་
བདེ་སྡུག་ཐོབ་དོར་དུ་འབད་རྩོལ་བྱེད་པ་མེད་པར་ཐལ་ལོ། །ཞེ་ན། 
བདག་བག་ཆགས་མ་གཞོམ་པ་དེ་སྲིད་དུ་སེམས་བདེ་བའི་རང་བཞིན་དུ་གནས་པ་མེད་
དོ། །དེ་སྲིད་དུ་རང་གི་རང་སྡུག་བསྔལ་བ་ཅན་དུ་སྒྲོ་བཏགས་ནས་སྡུག་བསྔལ་གྱིས་ཡོངས་
སུ་གདུང་པར་གྱུར་པའི་ཕྱིར་ཐར་པ་དོན་གཉེར་ཆོས་ཅན། གྲོལ་བ་པོའ་ོབདག་ནི་མེད་ན་
ཡང༌། ཐར་ལམ་ལ་འབད་པ་དོན་ཡོད་དེ། དེ་མེད་ན་ཡང་བདག་ཏུ་ལོག་པར་སྒྲོ་བཏགས་པ་
གཞོམ་པའི་ཕྱིར་དུ་རྩོམ་པས་སོ། །
གཉིས་པ་ནི། འོ་ན་ཆགས་བྲལ་འཁོར་བར་གནས་པ་མི་རིགས་སོ་ཞེ་ན། མ་ངེས་
ཏེ། འཁོར་བར་གནས་པའི་ཆགས་བྲལ་འགའ་ཞིག་ཆོས་ཅན། བདག་བདེ་བའི་ཕྱིར་རམ། 
སེམས་ཅན་ལ་ཆགས་པའི་སྒོ་ནས་འཁོར་བར་གནས་པ་མ་ཡིན་ཏེ། ཆགས་པ་མེད་ཀྱི་འདུ་
བྱེད་སྡུག་བསྔལ་ལ་དམིགས་པའི་བརྩེ་བས་སེམས་ཅན་གྱི་དོན་དུ་རེ་ཞིག་འཁོར་བར་གནས་
པ་ཡིན་པའི་ཕྱིར། རང་གི་སྔོན་གྱི་ལས་ཀྱི་ནུས་པ་ཕུང་པོའི་རྒྱུན་རེ་ཞིག་གནས་པ་ཡིན་པའི་
ཕྱིར། སྔོན་གྱི་ལས་ཀྱིས་འཕངས་པའི་ཕུང་པོའི་རྒྱུན་འཁོར་བར་གནས་པ་དེ་ལ་ལྡོག་པ་སྟེ། 
འདོར་འདོད་མེད་པར་བཏང་སྙོམས་སུ་མཛད་པའི་ཕྱིར། གལ་ཏེ་ཆགས་བྲལ་ལས་ཀྱིས་
གནས་ན་ཡང་སྲིད་པར་མཚམས་སྦྱོར་བར་འགྱུར་རོ། །ཞེ་ན། སྲིད་པའི་སྲེད་ལས་རྣམ་པར་
བརྒལ་བའི་དགྲ་བཅོམ་ཆོས་ཅན། ཡང་སྲིད་པ་གཞན་དུ་འཁོར་བ་པར་འཕེན་ནུས་པའི་
ལས་ཡོད་པ་མིན་ཏེ། དེར་འཕེན་པའི་ལྷན་ཅིག་བྱེད་པ་ལོག་སྲེད་ཟད་པའི་ཕྱིར། གལ་ཏེ་
ཆགས་བྲལ་བརྩེ་བས་གནས་པ་མི་འཐད་དེ། བརྩེ་བས་ནི་སེམས་ཅན་དུ་ལྟ་བ་ཅན་ཡིན་ལ། 
དེ་ལ་དེ་མེད་པའི་ཕྱིར་ཞེ་ན། 
ཆགས་བྲལ་གྱི་བརྩེ་བ་དེ་ཆོས་ཅན། སེམས་ཅན་དུ་ལྟ་བ་དང༌། རྗེས་སུ་འབྲེལ་པའི་མ་

རིག་པ་མིན་ཏེ་སྡུག་བསྔལ་གྱི་རྣམ་པ་མི་རྟག་སོགས་མངོན་སུམ་དུ་ཤེས་ཞིང་ཞེ་སྡང་སྤངས་
པའི་རྒྱུད་འགལ་བ་མེད་པའི་སྙིང་རྗེའི་འདུ་བྱེད་གོམས་པ་སྔ་མ་ལས་སེམས་ཀྱི་དངོས་ཆོས་
ཏེ་རང་བཞིན་དུ་འཇུག་པ་ཅན་ཡིན་པའི་ཕྱིར། དེ་བརྩེ་བ་ཅན་ངེས་པར་ཆགས་ཅན་ནོ་ཞེ་
ན། ཆགས་བྲལ་གྱི་བརྩེ་བ་དེ་ཆོས་ཅན། འདོད་ཆགས་མ་ཡིན་ཏེ། འདུ་བྱེད་སྡུག་བསྔལ་གྱི་
རྒྱུན་རིག་པ་ཙམ་ལས་ཕུང་པོ་རྟག་སོགས་སུ་སྒྲོ་འདོགས་པ་དང་བྲལ་བའི་སྐྱེ་བར་འགྱུར་བ་
ཡིན་པས་སོ། །ཁྱབ་སྟེ། ཞེན་ཅིང་ཆགས་པའི་བློ་ཡིན་ན། རྟག་སོགས་དེ་ཡི་བདག་ཉིད་མིན་
པའི་ཆོས་ཕུང་པོ་སོགས་ལ་ནི་གཞན་རྟག་སོགས་ཀྱི་བདག་སྟེ་དངོས་པོ་སྒྲོ་འདོགས་པ་ལ་སྐྱེ་
དགོས་པས་སོ། །འོ་ན་བརྩེ་བ་དེ་ཞེ་སྡང་ཡིན་ཏེ། གནོད་བྱེད་ལ་མི་འཐུན་པའི་བློ་སྐྱེ་བས་སོ། 
། ཞེ་ན། 
ཆགས་བྲལ་ཆོས་ཅན། ཉེས་རྒྱུ་ལས་ཁྲོ་བ་སྐྱེ་བ་མ་ཡིན་པར་ཐལ། གཏི་མུག་དེ་མེད་
པའི་ཕྱིར། ཁྱབ་སྟེ། གཏི་མུག་ཉེས་པའི་རྩ་བ་ཡིན་པས་སོ། །དེའང་ཇི་ལྟ་བུ་ན། སེམས་ཅན་
དུ་འཛིན་པ་དེ་མ་རིག་པ་ཡིན་པས་སོ། །ཆགས་བྲལ་གྱི་བརྩེ་བ་ཆོས་ཅན། ཉེས་པ་ཞེ་སྡང་དུ་
མི་འདོད་དེ། བདག་འཛིན་མེད་པའི་བློ་ཡིན་པ་དེས་ནའོ། །གལ་ཏེ་ཆགས་བྲལ་ལས་ཀྱིས་
གནས་ན་འཁོར་བ་ལས་མ་གྲོལ་ལོ་ཞེ་ན། ཉན་ཐོས་དགྲ་བཅོམ་ཆོས་ཅན། ལས་ཀྱིས་གནས་
ཀྱང་འཁོར་བ་ལས་གྲོལ་བ་མེད་པ་ཡིན་ཏེ། ཚེ་འདིར་འཁོར་བར་འཕེན་པའི་སྔོན་གྱི་འདུ་
བྱེད་ལས་ཀྱི་ནུས་པ་ཟད་ནས་སྲིད་པ་གཞན་དུ་མཚམས་མི་སྦྱོར་བའི་ཕྱིར། དག་པ་ས་ཡི་
བྱང་སེམས་གང་ཡིན་པ་དེ་ཆོས་ཅན། ཕུང་པོ་སྐྱོན་མེད་བསྐྱེད་པའི་འདུ་བྱེད་དེ་ལས་ཀྱི་ནུས་
པ་ཟད་པས་འཁོར་བར་གནས་ནའང་འཁོར་བ་པ་མ་ཡིན་ཏེ། གནས་ན་འང་ཉེས་པ་སྡིག་པ་
མེད་པ་ཡིན་པས་སོ། །
གལ་ཏེ་ཆགས་བྲལ་སྙིང་རྗེ་གནས་ན། འཁོར་བའི་མུར་ཐུག་པར་ཅི་སྟེ་མི་གནས་ཞེ་ན། 

ཉན་ཐོས་དགྲ་བཅོམ་ཆོས་ཅན། སེམས་ཅན་གྱི་དོན་དུ་འཁོར་བ་ཇི་སྲིད་པར་གནས་པའི་
འབད་རྩོལ་ཆེན་པོ་མེད་དེ། གནས་པའི་ལས་ཀྱི་ནུས་པ་ཡང་མེད་པའི་ཕྱིར་དང་སྙིང་རྗེ་སྨན་
པ་ཉིད་ཡིན་པའི་ཕྱིར་ཡང་ངོ༌། །སངས་རྒྱས་གང་དག་ཆོས་ཅན་སེམས་ཅན་གཞན་གྱི་ངོར་ནི་
འཁོར་བ་ཇི་སྲིད་པར་བཞུགས་པ་ཡིན་ཏེ། མཐར་ཕྱིན་པའི་བརྩེ་བ་ཆེན་པོ་ཅན་ཡིན་པས་སོ། 
། 
གསུམ་པ་ནི། འཇིག་ལྟ་འཁོར་བའི་རྒྱུ་ཡིན་ན། རྒྱུན་ཞུགས་ཕྱིར་འོང་ཕྱིར་མི་འོང་ཆོས་
ཅན། ལམ་དང་པོ། མཐོང་ལམ་དུ་སྲེད་པ་མེད་པར་ཐལ། དེར་འཇིག་ཚོགས་ལ་བལྟ་བ་དང་
བྲལ་བའི་ཕྱིར། ཞེ་ན། རྒྱུན་ཞུགས་དབང་རྟུལ་ཆོས་ཅན། འཇིག་ལྟ་ཐམས་ཅད་སྤངས་པ་
མ་ཡིན་པར་ཐལ། བདག་ལྟ་ལྷན་ཅིག་སྐྱེས་པ་མ་སྤངས་པའི་ཕྱིར། དེ་སྤངས་ན་དེ་ཡི་ཕྱིར་
ཡང་སྲིད་པར་སྐྱེ་བ་ག་ལ་ཡོད་དེ། མེད་པར་ཐལ། མ་སྤངས་པའི་རྒྱུ་མཚན་ནི། དེ་ཆོས་ཅན། 
སེམས་ཅན་ལ་བདག་ལྟ་ལྷན་ཅིག་སྐྱེས་པ་མ་སྤངས་པར་ཐལ། ངའོ་སྙམ་པའི་བློ་ཅན་ཡིན་
པའི་ཕྱིར་ཏེ། བདག་བདེ་བར་གྱུར་ཅིག་སྡུག་བསྔལ་བར་མ་གྱུར་ཅིག་ཅེས་འདོད་པ་ཅན་
ཡིན་པའི་ཕྱིར། བཞི་པ་ནི། གལ་ཏེ་དེས་ལྷན་སྐྱེས་སྤངས་ན་དེ་ཆོས་ཅན། བདག་ལ་ཆགས་
པ་མ་ཡིན་པར་ཐལ། ངའོ་ཞེས་མཐོང་བ་མེད་པའི་ཕྱིར། ཁྱབ་སྟེ། དེ་མེད་པར་ནི་འགའ་ཡང་
བདག་ལ་ཆགས་པ་མེད་པས་སོ། །འདོད་ན། ཆོས་ཅན། རང་བདེ་བར་འདོད་པའི་སྒོ་ནས་
སྲིད་པར་མངོན་པར་རྒྱུག་པ་མ་ཡིན་པར་ཐལ། བདག་ལ་སྲེད་པ་མེད་པར་ཡང་གི་ཕྱིར་རོ། །
བཞི་པ་ནི། བཅིངས་ཐར་གྱི་བདག་ཡོད་དེ་སྔར་བཅིངས་ཞིང་ཕྱིས་གྲོལ་བ་ཡོད་པའི་
ཕྱིར་ཅེ་ན། བདག་ཆོས་ཅན། འཁོར་བར་འཆིང་བྱེད་གང་ལས་ཡིན་ཏེ་མ་ཡིན་པར་ཐལ། 
རྟག་པའི་ཕྱིར་དུ་རང་འབྲས་སྡུག་བསྔལ་སྐྱེད་བྱེད་དེ་གང་ལས་(ཡིན་)ཏེ་མ་ཡིན་པར་ཐལ་
ཏེ་རྟག་པའི་ཕྱིར། སྔ་མ་ཁྱབ་སྟེ། འཁོར་བར་འཆིང་བྱེད་ཡིན་ན། རང་འབྲས་སྡུག་བསྔལ་

སྐྱེ་བའི་རྒྱུ་ཡིན་དགོས་པས་སོ། །ཡང་བདག་ཆོས་ཅན། འཁོར་བ་ལས་ཐར་བྱེད་མ་ཡིན་པར་
ཐལ། སྡུག་བསྔལ་མི་སྐྱེ་བ་སྟེ། བཟློག་པའི་རྒྱུ་གང་ལས་མིན་པའི་ཕྱིར་ཏེ། རྟག་པའི་ཕྱིར། 
ཁྱབ་སྟེ། ཐར་བྱེད་ཡིན་ན་སྡུག་བསྔལ་བཟློག་པའི་རྒྱུ་ཉིད་ཡིན་དགོས་པས་སོ། །གནས་མ་བུ་
པ་དག་ན་རེ། རྟག་པ་ལ་བཅིངས་ཐར་མེད་ཀྱི་རྟག་མི་རྟག་ཏུ་ཡང་བརྗོད་དུ་མེད་པའི་བདག་
བཅིངས་མཐར་ཡོད་དོ། །ཞེ་ན། དེ་སྐད་ཅིག་མའམ་དེ་མིན། དང་པོ་ལྟར་ན། མི་རྟག་པར་
བརྗོད་དུ་མེད་པ་འགལ། གཉིས་པ་ལྟར་ན། བདག་དེ་ནི་ཆོས་ཅན། འབྲས་བུ་འགའི་ཡང་
རྒྱུ་མིན་པར་ཐལ། མི་རྟག་པ་ཉིད་དུ་བརྗོད་དུ་མེད་པའི་ཕྱིར། འདོད་ན་ཆོས་ཅན། བཅིངས་
ཏེ་སྡུག་བསྔལ་བསྐྱེད་པ་དང༌། ཐར་ཏེ་བདེ་བ་སྐྱེད་བྱེད་ཇི་ལྟ་བུར་ཡོད་པ་ཡང་མ་ཡིན་པར་
ཐལ། འབྲས་བུ་འགའི་རྒྱུར་བརྗོད་བྱ་མིན་པའི་ཕྱིར། དེ་རྟག་པ་མིན་པའི་ཕྱིར། སྐྱོན་མེད་ཅེ་
ན། ཆོས་ཅན་རྟག་པར་ཐལ། རང་བཞིན་འཇིག་མེད་དུ་གནས་པས་སོ། །ཁྱབ་སྟེ། གང་གི་
རང་བཞིན་འཇིག་མེད་པ། །དེ་ལ་མཁས་རྣམས་རྟག་ཅེས་བརྗོད་པས་སོ། །དེས་ན་ངོ་ཚ་བའི་
ལྟ་བ་འདི་སྤོངས་ལ་བདག་དེ་རྟག་པར་སྨྲོས་ཤིག
བཞི་པ་ལམ་བདེན་ལ་གསུམ། བདག་མེད་རྟོགས་པ་ལམ་དུ་བསྟན། བདག་འཛིན་
གྲོལ་བ་ཡོད་བཞིན་དགག ལས་ལུས་སྤོང་བའི་གྲོལ་ལམ་དགག་པའོ། །
དང་པོ་ལ་གཉིས། དངོས་ཀྱི་དོན། རྩོད་པ་སྤང་བའོ། །དང་པོ་ནི། བཤད་ཟིན་ལམ་དེ་
གོམས་པ་ལས། །སྔར་སྟོན་པའི་སྐབས་སུ་བཤད་ཟིན་པའི་བདག་མེད་མངོན་སུམ་གྱིས་
མཐོང་བའི་ལམ་དེ་ཆོས་ཅན། ལམ་བདེན་ཡིན་ཏེ། ཁྱོད་གོམས་པ་མཐར་ཕྱིན་པ་ལས་གནས་
གྱུར་མཐར་ཐུག་ཐོབ་པའི་སློབ་པའི་ཟག་མེད་ཡིད་ཤེས་ཡིན་པས་སོ། །
གཉིས་པ་ལ་གསུམ། གཉེན་པོས་འཇོམས་བཞིན་སྤང་བྱས་འཇོམས་པ་དགག འདོད་
ཆགས་ཁོང་ཁྲོ་ཕན་ཚུན་འཇོམས་པ་སྤང༌། སེམས་ཅན་ལ་དམིགས་བྱམས་སོགས་སྤོང་

གཉེན་མིན་པའོ། །
དང་པོ་ནི། གལ་ཏེ་སེམས་རྒྱུད་གནས་གྱུར་ཀྱང་སྐྱོན་ཆགས་སོགས་ནི་སླར་ཡང་འབྱུང་
བར་འགྱུར་ཏེ། ཉེས་པ་དང་བཅས་པའི་སེམས་ལ་ལམ་ཉེས་མེད་འབྱུང་བ་བཞིན། ཞེ་ན། 
གནས་གྱུར་རྫོགས་པའི་སྐྱེས་བུ་ཆོས་ཅན། ཆགས་སོགས་རྒྱུད་ལ་སྐྱེ་བ་མ་ཡིན་པར་ཐལ། དེ་
སྐྱེ་བའི་ནུས་པ་མེད་པའི་ཕྱིར། དེས་ན་དོན་སྨྲ་བའི་ལུགས་ལ་ཡུལ་འཛིན་པ་དེ་རྣམ་པར་ཤེས་
པའི་ཆོས་ཏེ་རང་བཞིན་ཡིན་པའི་ཕྱིར་ན། ཡུལ་ཅན་གྱིས་ཀྱང་ཡུལ་དེ་ཇི་ལྟར་ཡོད་པ་དེ་ལྟར་
དུ་རྟོགས་རིགས་པས་རང་གི་བཟུང་ཡུལ་ཇི་ལྟར་གནས་པ་ལྟར་རྟོགས་པ་དེ་ཆོས་ཅན། སྒོ་
ལྔའི་དབང་ཤེས་ཀྱི་རང་བཞིན་ཡིན་ཏེ། དེ་ཡི་འཛིན་རྣམ་དོན་མཐུན་ཡིན་པས་སོ། །གཟུགས་
སོགས་ཀྱང་ནི་ཆོས་ཅན། རང་ཇི་ལྟར་ཡོད་པའི་བདག་ཉིད་ལྟར་རང་འཛིན་ཤེས་པ་སྐྱེད་པར་
བྱེད་པ་དེ་ཁྱོད་ཀྱི་རང་བཞིན་ཡིན་ཏེ། རང་འཛིན་མ་འཁྲུལ་བའི་བཟུང་དོན་ཡིན་པས་སོ། 
། དེས་ན་ཡུལ་ཇི་ལྟར་ཡོད་པར་རྟོགས་པ་འདི་ཆོས་ཅན། ཡུལ་ཅན་གྱི་རང་བཞིན་ཡིན་ཏེ། དེ་
ཡི་འཛིན་རྣམ་དོན་མཐུན་ཡིན་པས་སོ། །
རང་ཇི་ལྟར་གནས་པ་ལྟར་རང་གི་ཡུལ་ཅན་གྱི་བློ་ལ་བཏགས་པའི་དོན་དེ་ཆོས་ཅན། 
ཡུལ་གྱི་རང་བཞིན་ཡིན་ཏེ། དེ་ཡི་དོན་རྣམ་དོན་མཐུན་ཡིན་པས་སོ། །སྤྱིར་དེ་ལྟར་ཡིན་པས་
བདག་མེད་མངོན་སུམ་གྱིས་རྟོགས་པའི་ཡེ་ཤེས་འདི་ཆོས་ཅན། སེམས་ཀྱི་རང་བཞིན་ཡིན་
ཏེ། མི་རྟག་སོགས་ཡུལ་ཇི་ལྟར་གནས་པའི་བློ་ཡིན་པའི་ཕྱིར། ཉེར་ལེན་ཕུང་པོའི་མི་རྟག་
སོགས་ཡུལ་གྱི་རང་བཞིན་ཡིན་ཏེ། ཡུལ་གྱི་གནས་ཚུལ་ལྟར་བདག་མེད་མངོན་སུམ་གྱིས་
མཐོང་པའི་ཡེ་ཤེས་ལ་བཏགས་པས་མཐོང་བའི་དོན་རྣམ་ཡིན་པས་སོ། །དེ་ལྟར་ཡིན་པ་ལ་
ཕུང་པོ་རྟག་བདག་སོགས་སུ་འཛིན་པའི་བློ་ཆོས་ཅན། སེམས་རྒྱུད་ལ་མི་བརྟན་ཏེ། འཁྲུལ་
རྒྱུ་གློ་བུར་བའི་རྐྱེན་གཞན་གྱི་ཡུལ་གྱི་གནས་ཚུལ་ལས་གོལ་ཞིང༌། ཁྱོད་ལྡོག་པ་ལ་ནི། 

བདག་མེད་སོགས་རྟོགས་པའི་ཚད་མ་ལ་ལྟོས་པའི་ཕྱིར། ཐག་པ་ལ་སྤྲུལ་གྱི་བློ་བཞིན་ནོ། །
བདག་མེད་མངོན་སུམ་གྱིས་རྟོགས་པའི་བློ་ཆོས་ཅན། སེམས་འདི་ཡི་རང་བཞིན་ཡིན་
ཏེ། འོད་གསལ་བ་སྟེ་མི་རྟག་བདག་མེད་སོགས་ཡུལ་གྱི་གནས་སོགས་མངོན་སུམ་གྱིས་
རྟོགས་པའི་བློ་ཡིན་པའི་ཕྱིར། ཆགས་སོགས་དྲི་མ་རྣམས་ཆོས་ཅན། སེམས་ཀྱི་གནས་
ལུགས་མ་ཡིན་ཏེ། འཁྲུལ་རྒྱུ་གློ་བུར་བ་ལས་སེམས་རྒྱུད་ལས་གློ་བུར་དུ་འབྱུང་བའི་ཕྱིར། 
། ཆགས་སོགས་རྣམས་ཆོས་ཅན། སྔར་བདག་མེད་མངོན་སུམ་གྱིས་མཐོང་མ་ཐག་པ་ལ་ཡང་
གནོད་པའི་ནུས་པ་མེད་དེ། ཡུལ་ཕྱིན་ཅི་ལོག་ཏུ་ཞུགས་ཤིང་རྒྱབ་རྟེན་ཚད་མ་མེད་པས་སོ། 
། རྒྱུ་མཚན་དེའི་ཕྱིར། ཕྱིས་ཏེ། བདག་མེད་རྟོགས་པ་མཐར་ཕྱིན་པ་ཆོས་ཅན། ཆགས་སོགས་
ཀྱིས་ཁྱོད་ལ་དངོས་སུ་གནོད་པའི་ནུས་པ་མེད་དེ། རང་རྒྱུད་ལྡན་གྱི་བློ་དེ་གཉེན་པོ་བདག་
མེད་རྟོགས་པ་མཐར་ཐུག་པ་དེའི་བདག་ཉིད་དམ་ངང་དུ་གནས་པར་གྱུར་པས་སོ། །
དེས་ན་རྒྱུན་ཞུགས་ཆོས་ཅན། སེམས་རྒྱུད་ལ་ཆགས་སོགས་ཅུང་ཟད་སྐྱེ་བའི་ནུས་པ་
ཡོད་ན་ཡང་དེ་ཡུལ་ཅན་དུ་གནས་པའི་ནུས་པ་ཡོད་པ་མིན་ཏེ། ཡོད་ན་ཡང་ཆགས་སོགས་
ལ་གནོད་པ་ཅན་གྱི་ཡེ་ཤེས་དགྲ་བཅོམ་གྱིས་བསྡུས་པ་སྐྱེད་པའི་ནུས་པ་ཡོད་སྙིང་པོར་ཡོད་
པ་ཅན་གྱི་འཕགས་པ་ཡིན་པས་སོ། །དཔེར་ན། ས་རློན་པ་ནི་མེ་བཞིན་ནོ། །གལ་ཏེ་ཉེས་པ་
དང་བཅས་པའི་སེམས་ལ་ལམ་ཉེས་མེད་སྐྱེ་བ་ལྟར། ཉེས་མེད་ཅན་གྱིས་སེམས་ལ་ཡང་ཉེས་
པ་སྐྱེ་བར་མཚུངས་སོ་ཞེ་ན། བདག་མེད་རྟོགས་པའི་ཡེ་ཤེས་མཐར་ཐུག་ཆོས་ཅན། ཁྱོད་ལ་
ཕྱིན་ལོག་བདག་འཛིན་སོགས་དག་གིས་བཟློག་པའི་དོན་དུ་འབད་དུ་ཟིན་ཀྱང༌། ཁྱོད་མི་
ལྡོག་སྟེ། འཁོར་བའི་འཚེ་བ་ཐམས་ཅད་མེད་པའི་ཕྱིར་དང༌། ཡང་དག་པའི་དོན་མཐོང་བ་
མཐར་ཐུག་ཡིན་པའི་ཕྱིར་དང༌། སེམས་རང་བཞིན་ནམ་གནས་ལུགས་ཡིན་པའི་ཕྱིར། ཀྱང་
གིས་དེ་ཆོས་ཅན། དེས་ཁྱོད་བཟློག་པའི་ཆེད་དུ་འབད་པའང་མེད་དེ། རང་རྒྱུད་ལྡན་གྱི་བློ་ནི་

ཉེས་པའི་གཉེན་པོ་དེ་ཡི་ཕྱོགས་འཛིན་པའི་ཕྱིར། 
གཉིས་པ་ནི། བདག་མེད་མཐོང་བས་ཉེས་པ་རྩད་ནས་འཇོམས་པའི་ངེས་པ་མེད་
དེ། ཆགས་སྡང་འགལ་ཡང་ཕན་ཚུན་འཇོམས་མི་ནུས་པ་བཞིན། ཞེ་ན། འདོད་ཆགས་ཁོང་
ཁྲོ་དག་ཆོས་ཅན། འཛིན་སྟངས་ཕན་ཚུན་ཐ་དད་ན་ཡང་གཅིག་གིས་གཅིག་གནོད་པ་སྟེ་
འཇོམས་ནུས་པ་མ་ཡིན་ཏེ། རྒྱུ་བདག་ཏུ་འཛིན་པ་ཅན་གཅིག་ལས་འབྱུང་བ་ཡིན་ཕྱིར་དང༌། 
ཕན་ཚུན་རྒྱུ་དང་འབྲས་བུའི་དངོས་པོར་འགྱུར་བའི་ཕྱིར། 
གསུམ་པ་ནི། བྱམས་སོགས་ཀྱང་ཞེ་སྡང་སོགས་ཀྱི་གཉེན་པོར་བཤད་པའི་ཕྱིར། དེས་
ཉེས་པ་རྒྱུན་གཅོད་པ་མི་འདོད་ཅིང། མདོ་ལས། དགེ་སློང་དག་འདི་ལྟ་སྟེ། རླུང་གིས་ཏིལ་
མར། མཁྲིས་པས་མར་བད་ཀན་གྱིས་སྦྲང་རྩི་སྨན་ཆེན་པོ་ཡིན་པས་དེ་བཞིན་དུ་རིམ་བཞིན་
འདོད་ཆགས་ཀྱི་མི་གཙང་བ་དང༌། ཞེ་སྡང་གིས་བྱམས་པ་དང༌། གཏི་མུག་གིས་རྟེན་འབྲེལ་
ལ་སྤྱོད་པ་ཡིན་ནོ། །ཞེས་གསུངས་ཞེ་ན། ཆོས་ལ་དམིགས་པ་དང་དམིགས་མེད་ཀྱིས་དེ་
ལྟར་ཡིན་ཡང་སེམས་ཅན་ལ་དམིགས་པའི་བྱམས་སོགས་ཆོས་ཅན། ཉེས་པ་ཞེ་སྡང་ཤིན་ཏུ་
ཚར་གཅོད་པ་མ་ཡིན་ཏེ། རྨོངས་པ་མ་རིག་པ་དང་འགལ་བ་མེད་པའི་ཕྱིར། ཁྱབ་སྟེ། ཉེས་
ཀུན་མ་རིག་པ་དེ་ཡི་རྩ་བ་ཅན་ཡིན་ལ་དེའང་གང་ལ་ཟེར་ན། འཇིག་ཚོགས་ལ་ལྟ་བ་ལ་ཟེར་
བ་ཡིན་ནོ། །རང་སྡེ་བྱེ་བྲག་སྨྲ་བ་ཁ་ཅིག་མ་རིག་པ་ནི། མི་གསལ་བའི་ངོ་བོ་གཅིག་ཡིན་ལ། 
འཇིག་ལྟ་ནི་ལོག་ཤེས་ཡིན་པས་འཇིག་ལྟ་མ་རིག་པ་ཇི་ལྟར་ཡིན་ཅེ་ན། འཇིག་ལྟ་ཆོས་ཅན། 
མ་རིག་པ་ཡིན་ཏེ། རིག་པ་བདག་མེད་རྟོགས་པའི་ཤེས་རབ་ཀྱི་མི་མཐུན་ཕྱོགས་དངོས་ཡིན་
པའི་ཕྱིར། མ་རིག་པ་ཆོས་ཅན། རིག་པ་མིན་པ་གཅིག་མིན་ཏེ། དམིགས་རྣམ་འཛིན་པའི་
ཕྱིར་ཏེ། སེམས་བྱུང་ཉིད་ཀྱིས་སོ། །ཁྱབ་སྟེ། སེམས་བྱུང་སེམས་དང་མཚུངས་ལྡན་ལྔས་
མཚུངས་པར་ལྡན་པས་སོ། །མ་རིག་པ་ཆོས་ཅན། ཤེས་པ་ཡིན་ཡང་དམིགས་རྣམ་བདེན་

པར་འཛིན་པ་མ་ཡིན་ཏེ། ལོག་པར་དམིགས་པའི་བློ་ཡིན་པས་སོ། །དེས་ན་འཇིག་ལྟ་མ་
རིག་པར་འཐད་དེ། བདག་མེད་རྟོགས་པའི་ཤེས་རབ་ཀྱི་བཟུང་རྣམ་ལས་ལོག་པར་འཛིན་
པ་ཉིད་མ་རིག་པ་ཡིན་པར་མདོ་ལས་གསུངས་པ་ཡིན་པའི་ཕྱིར་ཟླ་བ་སྒྲོན་མེའི་མདོ་ལས། 
དེ་ལ་མི་ཤེས་པ་མེད་པ་གང་ཞེ་ན། གང་ཡང་དག་པ་ཇི་ལྟ་བ་བཞིན་གྱི་ཆོས་ལ་སྒྲོ་འདོགས་པ་
མེད་པ་ཡིན་ནོ། །ཞེས་དང༌། ས་བཅུ་པའི་མདོ་ལས། བྱིས་པའི་བློ་ཅན་བདག་ཏུ་མངོན་པར་
ཞེན་པའི་མི་ཤེས་ཀྱི་རབ་རིབ་ཀྱིས་སྒྲིབ་པ་ཞེས་སོགས། གལ་ཏེ་མདོ་ཕྱི་མ་དེས། མ་རིག་
པའི་ངོ་བོ་བཤད་པ་མ་ཡིན་གྱིས། དོན་གཞན་བདག་ལྟ་བསྟན་པའི་སྒོ་ནས་མ་རིག་པ་བསྟན་
པ་ཙམ་མོ་ཞེ་ན། མདོ་ཕྱི་མ་དེ་ཆོས་ཅན། དོན་གཞན་འཇིག་ལྟ་ཁོ་ན་དངོས་སུ་བསྟན་གྱི་མ་
རིག་པ་དངོས་སུ་བསྟན་པ་ནི་རིགས་པ་མིན་པར་ཐལ། དེ་འདྲའི་སྒྲུབ་བྱེད་ཡང་དག་མེད་
པས་སོ། །གལ་ཏེ་འཇིག་ལྟ་མ་རིག་པ་ཡིན་ན་ལྟ་བ་དང་མཚུངས་པར་ལྡན་པ་མ་རིག་པ་ཡིན་
ནོ། །ཞེས་མཚུངས་ལྡན་དུ་གསུངས་པ་དང་འགལ་ལོ་ཞེ་ན། ལུང་དང་འགལ་བ་ལྟར་སྣང་བ་
འདིར་མི་འགལ་བར་བཤད་པར་བྱ་བ་ནི། འཇིག་ལྟ་དང་མ་རིག་པ་ཆོས་ཅན། རྫས་ཐ་དད་
ཡིན་པའི་མཚུངས་ལྡན་དུ་བཤད་པ་མ་ཡིན་ཏེ། ཕྱོགས་གཅིག་པ་དང་ཕྱོགས་གཅིག་པ་ཅན་
ཡིན་པ་ཙམ་གྱིས་དེར་བཤད་པས་སོ། །
སྟོང་ཉིད་མངོན་སུམ་གྱིས་ལྟ་བའི་ཡེ་ཤེས་ཆོས་ཅན། ཆགས་སྡང་སོགས་ཉེས་པ་ཀུན་
དང་འགལ་བ་རབ་ཏུ་གྲུབ་པ་ཡིན་ཏེ། བདག་ལྟ་དང་དངོས་སུ་འགལ་བའི་ཕྱིར། ཁྱབ་སྟེ། 
དེ་ཡི་རང་བཞིན་ཏེ་ཆགས་སྡང་སོགས་བདག་ལྟ་དེ་ལས་བྱུང་བས་སོ། །གལ་ཏེ་སྲོག་ཆགས་
སོགས་སྲོག་ཆགས་ལ་ཟད་པ་མ་ཡིན་ཏེ། སྲོག་ཆགས་ཀྱི་ཆོས་ཡིན་པ་ཉིད་ཀྱི་ཕྱིར། བུ་རམ་
གྱི་གཟུགས་སོགས་བུ་རམ་ལས་མི་ཟད་པ་བཞིན་ཞེ་ན། ཆགས་སོགས་ཆོས་ཅན། བདག་
རྟག་པའི་ཆོས་ཡིན་པས་མི་ཟད་པ་མ་ཡིན་པར་ཐལ། དེ་ཡི་ཆོས་ཡིན་པ་མ་གྲུབ་པའི་ཕྱིར། 

བདག་རྟག་པ་མེད་པས་སོ། །རང་གི་གཉེན་པོའི་ཕྱོགས་དང་འབྲེལ་བའི་རྒྱུད་ལ་ཁྱོད་ལྡོག་
པ་དག་ཀྱང་མཐོང་བའི་ཕྱིར། གལ་ཏེ་ཟངས་ཞུ་བ་མེ་དང་བྲལ་ན་སྲ་བར་འགྱུར་བ་བཞིན། 
གཉེན་པོ་ལྡོག་པ་ན། ཆགས་སོགས་འབྱུང་ངོ་ཞེ་ན། ཉེས་པ་རྣམ་པར་འགགས་པའི་དགྲ་
བཅོམ་ཆོས་ཅན། ཟངས་ཞུ་བ་སྲ་བར་སྐྱེ་བ་བཞིན་དུ་གཉེན་པོ་ལོག་རྗེས་སུ་རང་རྒྱུད་ལ་
ཆགས་སོགས་སླར་སྐྱེ་བ་མེད་དེ། རང་རྒྱུད་ལ་བདག་མེད་རྟོགས་པ་འབྲལ་བ་མེད་པའི་ཕྱིར། 
རང་རྒྱུད་བདག་མེད་མངོན་སུམ་དུ་རྟོགས་པ་དེའི་བདག་ཉིད་དུ་གྱུར་པ་ཉིད་ཀྱིས་སོ། །དེས་
ན་ཆོས་ཅན། གཉེན་པོ་ལོག་པས་ཉེས་པ་སླར་འབྱུང་བ་མ་ངེས་པར་ཐལ། མེ་ལོག་ཀྱང་མེ་
ངེས་བྱས་པའི་ཐལ་བ་ཤིང་དུ་མི་ལྡོག་པའི་ཕྱིར། ཞེས་པ་བཞིན་ནོ། །
གཉིས་པ་ལ་ལྔ། བདག་འཛིན་ཡོད་ན་ཉེས་ཀུན་འབྱུང་བས་འཁོར་བས་འཁོར། བདག་
ཆགས་ཡོད་ན་བདག་གིར་ཆགས་པ་སྤངས་པ་མིན། ཡིན་ན་བཟའ་བྱ་མེད་པས་ཟ་པོའི་
བདག་ཉིད་མེད། དེས་ན་སྡུག་བསྔལ་རྩ་བ་འཇིག་ལྟ་སྤངས་པར་གདམས། བདག་འཛིན་
ཡོད་བཞིན་དབང་དཀའ་ཙམ་གྱིས་གྲོལ་བ་དགག་པའོ། །
དང་པོ་ནི། རིག་པ་ཅན་ན་རེ། བདག་བསྒོམས་པས་ཐར་པར་འགྱུར་མོད། བདག་མེད་
བསྒོམས་པས་ཅི་བྱ་ཞེ་ན། རིགས་པ་ཅན་སོགས་ཀྱིས་ཐར་པ་འདོད་པའི་སྐྱེས་བུ་གང་ཞིག་
ཆོས་ཅན། དེ་ལ་ང་ཞེས་བདག་ཏུ་འཛིན་པ་སྐྱེ་བར་ཐལ། དངོས་རྒྱུ་བདག་མཐོང་སྟེ་བདག་
འཛིན་ཅན་ཡིན་པས་སོ། །འདོད་ན། བདེ་བ་ལ་སྲེད་པ་སྐྱེ་བར་འགྱུར་བདག་ཏུ་ཞེན་པས་
སོ། །བདག་གི་བའི་སྐྱོན་རྣམས་སྒྲིབ་ནས་ཡོན་ཏན་དུ་འཛིན་པར་ཐལ། བདག་གི་བདེ་བ་ལ་
སྲེད་པས་སོ། །འདོད་ན། ང་ཡི་ཞེས་བདག་གི་བདེ་བ་དེ་ཡི་སྒྲུབ་བྱེད་ལེན་པར་ཐལ། བདག་
གི་བའི་ཡོན་ཏན་མཐོང་ནས་ཡོངས་སུ་སྲེད་པ་ཅན་ཡིན་པའི་ཕྱིར། འདོད་ན་ཐར་པ་ཡིན་པར་
འགལ་ལོ། །དེས་ན་དེ་ནི་ཆོས་ཅན་འཁོར་བར་འཁོར་བར་འགྱུར་བ་སྟེ་བདག་ཏུ་མངོན་པར་

ཆགས་པས་སོ། །དེ་སྲིད་དུ་དེས་ཁྱབ་པོ། །དེ་ཆོས་ཅན་བདག་ཏུ་བཟུང་བྱ་མིན་པ་རྣམས་ལ་
གཞན་དུ་འདུ་ཤེས་པར་ཐལ། བདག་འཛིན་མངོན་འགྱུར་རྒྱུད་ལ་ཡོད་པའི་ཕྱིར། འདོད་ན། 
བདག་གཞན་ཆ་ལ་འཛིན་དང་སྡང་བ་སྐྱེ་བར་ཐལ། བདག་གཞན་དུ་འཛིན་པའི་སྐྱེས་བུ་ཡིན་
པའི་ཕྱིར། འདོད་ན། སེར་སྣ་སོགས་ཉེས་པ་ཐམས་ཅད་རྒྱུད་ལ་འབྱུང་བར་ཐལ། རང་རྒྱུད་
ཆགས་སྡང་འདི་དག་དང་རབ་ཏུ་འབྲེལ་བས་སོ། །
གཉིས་པ་ལ་མདོར་བསྟན་རྒྱས་པར་བཤད། མཇུག་བསྡུ་བ་དང་གསུམ། དང་པོ་ནི། 
བདག་གི་བ་ལ་ཆགས་པ་དང་བྲལ་བས་ངེད་ཀྱི་ཐར་སྐྱེས་མི་འཁོར་རོ་ཞེ་ན། བྱེ་བྲག་པ་
སོགས་ཀྱི་ཐར་པ་འདོད་པའི་སྐྱེས་བུ་ཆོས་ཅན། བདག་གི་བ་ལ་ཆགས་བྲལ་མིན་པར་ཐལ། 
བདག་ལ་ཆགས་པའི་ཕྱིར། ཆོས་ཅན་བདག་ལ་ཆགས་པ་དང་བྲལ་བའི་རྒྱུ་ཡང་ཡོད་པ་མ་
ཡིན་པར་ཐལ། བདག་ཉེས་མེད་ཡོན་ཏན་ཅན་དུ་ཞེན་པས་སོ། །
གཉིས་པ་ནི། གལ་ཏེ་ཉེས་མེད་ཡིན་ཡང༌། བདག་ལ་ཆགས་པ་སྐྱོན་བཅས་ཡིན་པས་
སྔ་མ་དེ་མ་ཁྱབ་བོ་ཞེ་ན། དེ་ལས་ཅིར་འགྱུར་དྲིས་པས་དེ་ལ་སྐྱོན་དུ་བལྟས་ནས་སྤོང་བར་
འགྱུར་ཞེ་ན། ཁྱེད་ཀྱི་ཐར་འདོད་དེ་ཆོས་ཅན། བདག་ཆགས་དེ་སྤོང་བར་ནུས་པ་མ་ཡིན་
པར་ཐལ། བདག་ཆགས་དེ་ཡི་ཡུལ་བདག་དེ་ལ་བདེན་པར་ཞེན་པ་སུན་དབྱུང་བ་མེད་པར་
ཞེན་པས་སོ། །བྱེ་བྲག་པའི་རྒྱུད་ཀྱི་འདོད་པ་བདག་ཆགས་ཆོས་ཅན། བདག་ལ་ཞེན་པ་
སུན་མ་བཏོན་པར་ཕྱི་རོལ་ཚེར་མ་འདོན་པའི་ཚུལ་དག་གིས་ཁྱོད་སྤོང་ནུས་པ་མ་ཡིན་པར་
ཐལ། ཁྱོད་སྤོང་བ་ནི་ཡུལ་བདག་ལ་ཡོན་ཏན་དེ་དག་མཐོང་བ་སྟེ། བདག་ཡོན་ཏན་ཅན་དུ་
ཞེན་པ་སྤང་བའི་སྒོ་ནས་ཁྱོད་སྤོང་དགོས་པས་སོ། །རྟགས་གྲུབ་སྟེ། བདག་ཡོན་ཏན་ཅན་དུ་
ཞེན་པའི་བློ་དང་རྒྱུ་འབྲས་སུ་འབྲེལ་བས་སོ། །བདག་ཆགས་ལ་ཡིད་འབྱུང་བའི་ཞེ་སྡང་ཆོས་
ཅན། བདག་ཆགས་དེ་སྐྱོན་ཅན་དུ་ཞེན་པ་དེ་སུན་མ་སྟོན་པར་ཁྱོད་སྤོང་ནུས་པ་མ་ཡིན་ཏེ། 

དེ་སྤངས་པའི་སྒོ་ནས་ཁྱོད་སྤངས་པ་ཡིན་པའི་ཕྱིར་ཏེ། བདག་ཆགས་སྐྱོན་ཅན་དུ་ཞེན་པའི་
བློ་དང་རྒྱུ་འབྲས་སུ་རྗེས་སུ་འབྲེལ་བས་སོ། །བདག་ཆགས་དེ་བདག་ཆགས་དེ་ཡོན་ཏན་
ཅན་དུ་མཐོང་བ་ལས་སྐྱེས་པས་རྟགས་མ་གྲུབ་པོ་ཞེ་ན། བྱེ་བྲག་པའི་རྒྱུད་ཀྱི་བདག་ཆགས་
ཆོས་ཅན། བདག་ཆགས་དེ་ཉིད་ཡོན་ཏན་ཅན་དུ་མཐོང་བ་ཁོ་ན་ལས་སྐྱེ་བ་མ་ཡིན་པར་ཐལ། 
དོན་གྱི་སྟེ་བདག་གི་ཡོན་ཏན་མཐོང་བ་ལས་སྐྱེ་བ་ཡིན་པས་སོ། །བྱེ་བྲག་པའི་ཐར་སྐྱེས་ཆོས་
ཅན། རང་རྒྱུད་ལ་ནི་བདག་ཆགས་སྐྱེ་བ་གང་གིས་ཀྱང་ལྡོག་པར་བྱེད་མི་ནུས་པར་ཐལ། དེ་
ཡི་རྒྱུ་མ་ཚང་བ་མེད་པར་དངོས་རྒྱུ་ཚང་པའི་ཕྱིར། བདག་ལྟ་མངོན་གྱུར་ཅན་ཡིན་པས་སོ། 
། ཁྱབ་སྟེ། དེ་དེ་ཡི་དངོས་འབྲས་ཡིན་པས་སོ། །
གཞན་ཡང༌། བདག་ཆགས་ལ་སྐྱོན་ཡང་གང་ཞིག་མཐོང༌། ཁོ་ན་རེ། གལ་ཏེ་སྐྱོན་བཅས་
ཡིན་ཏེ། སྡུག་བསྔལ་གྱི་རྟེན་བྱེད་པའི་ཕྱིར། དེས་ན་དོར་བྱའོ། །ཞེ་ན། 
དེ་ལྟ་ནའང་ཁོ་ཡི་ཐར་འདོད་ཆོས་ཅན། བདག་ཆགས་འདི་ལ་ལྟོས་ཏེ་ཆགས་བྲལ་མ་
ཡིན་པར་ཐལ། བདག་ཆགས་དེ་ལ་བདག་གིར་མཐོང་ཞིང་འཛིན་པའི་ཕྱིར། ཁྱོད་རང་གི་
ལུགས་ལའང་མ་ངེས་ཏེ། དཔེར་ན། བདག་སྡུག་བསྔལ་གྱི་རྟེན་ཡིན་ཡང་དོར་བྱ་མིན་པར་
འདོད་པ་བཞིན། གལ་ཏེ་བདག་ཆགས་དང་བདག་གིར་ཆགས་པ་དང༌། བདག་གི་བ་དང་
ལྡན་པའི་བདག་སྡུག་བསྔལ་གྱི་རྒྱུ་ཡིན་གྱི་དེ་དག་མེད་པའི་
བདག་སྡུག་བསྔལ་གྱི་རྒྱུ་མིན་པས་བདག་ཆགས་སྐྱོན་བཅས་ཡིན་གྱི། བདག་སྐྱོན་མེད་
དོ་ཞེ་ན། བདག་ཆགས་དེའང་ཆོས་ཅན། བདག་དེ་དང་འདྲ་བར་སྐྱོན་མེད་དུ་ཐལ། བདག་
མེད་ན་སྡུག་བསྔལ་མི་སྐྱེད་ཀྱི། བདག་དང་ལྡན་པས་སྡུག་བསྔལ་བསྐྱེད་པས་སོ། །འདོད་པ་
དེ་ལྟར་ན། བདག་ཆགས་དང་བདག་གཉིས་ཀ་ཆོས་ཅན། ཁྱེད་གཉིས་ཀ་ལ་ཡང་ཆགས་བྲལ་
ཏེ། དོར་བྱ་མིན་པར་ཐལ། ཁྱེད་གང་ཡང་སྐྱོན་མེད་ཡིན་པ་དེ་ཡི་ཕྱིར། གསུམ་ཁས་སོ། །

གཉིས་པ་ལ་གཉིས། སྡུག་བསྔལ་བསྒོམས་པས་སྤོང་བའི་འདོད་པ་བརྗོད། དེ་ལྟར་
འདོད་པའི་དཔེ་དོན་སོ་སོར་དགག དང་པོ་ནི། གལ་ཏེ་བདག་ཆགས་སོགས་སྡུག་བསྔལ་
དང་དེ་ཡི་རྟེན་དུ་སྒོམ་པ་ཙམ་གྱིས་དེ་དག་ལ་ཆགས་པ་སྤོང་བས་དེ་དག་འདོར་ཏཻ། དུག་སྦྲུལ་
གྱིས་བཟུང་བའི་ཡན་ལག་བཞིན་ཞེ་ན། 
གཉིས་པ་ལ། དཔེ་དགག དོན་དགག དང་པོ་ནི། གཅད་ནས་དོར་བའི་དུག་སྤྲུལ་གྱི་
སོས་བཟུང་བའི་སོར་མོ་འདི་ཆོས་ཅན། བདག་གི་བའི་
བློ་ལ་ལྡོག་པར་ཁྱོད་དོར་བ་མིན་པར་ཐལ། བདག་གི་བའི་བློ་བཅོམ་པའི་སྒོ་ནས་འདོར་
བ་ཡིན་པའི་ཕྱིར། གཉིས་པ་ནི། ཁོ་ཡི་ཐར་སྐྱེས་ཆོས་ཅན། དབང་སོགས་ལ་རང་གི་བའི་བློ་
གང་གིས་བཟློག་པར་འགྱུར་ཏེ། མི་འགྱུར་བར་ཐལ། དབང་སོགས་ལོངས་སྤྱོད་ཀྱི་རྟེན་ཉིད་
དུ་བཟུང་བ་ལའི་ཕྱིར། འདོད་ན། ཆོས་ཅན། དབང་སོགས་བདག་གི་བ་དེ་ལ་ཆགས་བྲལ་
གང་གི་ཡིན་ཏེ་མ་ཡིན་པར་ཐལ་ལོ། །ཁྱབ་སྟེ། ལུས་ལ་བོག་པའི་སྐྲ་དང་ཡན་ལག་སོགས་
ལ་ཡིད་འབྱུང་བློ་ནི་སྐྱེ་བར་འགྱུར་ཞིང༌། གཞན་མ་བོག་པའི་སྐྲ་སོགས་ལ་ཞེན་བྱའི་བློ་མི་
སྐྱེ་བར་འགྱུར་བ་སྐྱེ་བོ་ཐམས་ཅད་ཀྱིས་མངོན་སུམ་གྱིས་གྲུབ་པ་ཡིན་པས་སོ། །གཞན་ཡང་
ཁོའི་ཐར་འདོད་ཆོས་ཅན། དབང་སོགས་སྡུག་བསྔལ་དུ་བསྒོམས་པས། དེར་མཐོང་དུ་ཟིན་
ཡང་དེ་ལ་བདག་གི་བའི་བློ་སྤོང་བ་སྟེ་སྤང་པར་མི་འགྱུར་བར་ཐལ། དབང་སོགས་ལ་རང་གི་
ཆགས་པའི་བློ་སྐྱེ་བར་འགྱུར་བའི་དངོས་རྒྱུ་དབང་སོགས་དང་བདག་གི་འཕྲོད་འདུའི་འབྲེལ་
པ་དེ་སྔར་གྱི་དུས་དེ་བཞིན་དུ་ཚང་བར་གནས་པའི་ཕྱིར། ཁྱབ་སྟེ། དབང་སོགས་རྣམས་
བདག་ལ་འཕྲོད་འདུའི་འབྲེལ་པ་ལས་བདག་གི་བའི་བློ་སྐྱེ་བར་འགྱུར་ཞིང་འབྲེལ་པ་དེ་རྟག་
པ་བུད། གྲངས་ཅན་ན་རེ། དབང་སོགས་བདག་ལ་འཕྲོད་འདུའི་འབྲེལ་པ་ལས་བདག་གི་
བའི་བློ་སྐྱེ་བར་འདོད་པ་ལ་དབང་སོགས་ལ་ཆགས་བྲལ་མ་ཡིན་པར་ཐལ་བ་བདེན་ཡང༌། 

རང་བཞིན་དང་སྐྱེས་བུ་གཅིག་ཏུ་བཟུང་བས་ཆགས་ལ་ཐ་དད་དུ་ཤེས་པས་གྲོལ་ལོ་ཞེ་ན། 
སོགས་དང་བདག་གི་འཕྲོད་འདུ་མེད་པས་དབང་སོགས་ལ་བདག་གི་བའི་བློ་འདུ་འབྲེལ་
ལས་སྐྱེ་བ་མིན་པ་དེ་ལྟ་ན་ཡང་ཐ་མལ་གྱི་སོ་སྐྱེ་ཆོས་ཅན། ཆགས་བྱའི་དོན་དང་ཤེས་རིག་
གཅིག་ཏུ་བཟུང་བ་ཁོ་ན་ལས་སྐྱེ་བ་མ་ཡིན་པར་ཐལ། དེ་དང་དེ་གཅིག་ཏུ་བཟུང་བ་མེད་ན་
ཡང་ཟས་གོས་སོགས་རང་ལ་ཕན་འདོགས་བྱེད་ཉིད་དུ་བཟུང་བ་ལས་ཁྱོད་ཡོད་པ་སྟེ་སྐྱེ་
བས་སོ། །
གལ་ཏེ་དབང་སོགས་ཆོས་ཅན། རང་གི་བའི་བློ་ནི་སྐྱེ་བར་མི་འགྱུར་ཏེ། སྡུག་བསྔལ་
སྐྱེད་པའི་ཕྱིར། དུག་སྤྲུལ་གྱིས་བཟུང་བའི་སོར་མོ་བཞིན་ཞེ་ན། དབང་སོགས་དེ་ནི་ཆོས་ཅན་
མཐའ་གཅིག་ཏུ་སྡུག་བསྔལ་ཁོ་ནའི་རྒྱུ་མིན་པར་ཐལ། རེས་འགའ་བདེ་བའང་བསྐྱེད་པས་
སོ། །ཕལ་ཆེར་སྡུག་བསྔལ་བསྐྱེད་དེ། དུག་བཅས་ཀྱི་ཟས་བཞིན་ནོ། །ཞེ་ན་དུག་མེད་ཀྱི་ཟས་
ཁྱད་པར་ཅན་རྙེད་པའི་ལྷས་སྦྱིན་ཆོས་ཅན། བདེ་སོགས་དེ་དང་འགལ་བའི་དུག་བཅས་ཀྱི་
ཟས་ལ་ཆགས་བྲལ་གྱུར་ཟེར་ཡང་མ་ཆགས་སྲིད་དེ་བདེ་བ་ཁྱད་པར་ཅན་ཆགས་ཤིང་དུག་
མེད་ཀྱི་ཟས་ཁྱད་པར་ཅན་རྙེད་པས་སོ། །དེས་ན་ཁྱད་པར་གཞན་གྱི་བདེ་བ་ལ་སྲེད་པའི་སྒོ་
ནས་བདེ་བ་ཅུང་ཟད་ཅན་གྱི་དུག་ཅན་གྱི་ཟས་ཡོངས་སུ་སྤོང་བ་སྲིད་དོ། །
དུག་མེད་ཀྱི་ཟས་མ་རྙེད་དུག་བཅས་ཀྱི་ཟས་མ་ཟོས་ན་དེ་མ་ཐག་བཀྲེས་ནས་འཆི་བར་
མཐོང་ཞིང་སྲོག་འཚོ་བ་ལ་ཆགས་པའི་སྐྱེས་བུ་བསམ་མེད་ལྷས་སྦྱིན་ཆོས་ཅན། དུག་བཅས་
ཀྱི་ཟས་ཇི་ལྟར་རྙེད་པ་བཞིན་ལ་འཇུག་སྲིད་དེ། དེ་འདྲའི་སྐྱེས་བུ་གང་ཞིག་བདག་ལ་ཆགས་
པ་ཡིས་སོ། །དཔེར་ན། བུད་མེད་དག་ནི་མ་རྙེད་པར་དུད་འགྲོ་མོ་ལ་འདོད་པ་སྤྱོད་པ་མཐོང་
བ་བཞིན། གལ་ཏེ་ཐར་པའི་སྐབས་ན་བདག་གི་བའི་རྟེན་མེད་ན་ཐར་བའི་སྐྱེས་བུ་གང་
ཡིན་པ་དེ་ཆོས་ཅན། འབྱུང་སོགས་བདག་གི་བའི་རྟེན་དེ་ཡི་བདག་ལ་འཇིག་པར་ཇི་ལྟར་

འདོད་དེ། འདོད་པར་མི་རིགས་པར་ཐལ། བདག་ནི་འདོད་པས་ཏེ་བདག་ལ་ཆགས་པའི་
ཕྱིར། ཐར་པའི་སྐབས་ན་ཆོས་ཅན། ཇི་ལྟར་ཞེན་ཡུལ་བདག་ཡོན་ཏན་ཅན་འདོད་པ་ཡིན་
ཏེ། དེ་མེད་པར་ཐལ། བདེ་སོགས་མྱོང་བ་དང་ཐ་སྙད། ཤེས་རབ་སོགས་ཡོན་ཏན་ཀུན་གྱི་
རྟེན་ལོག་པའི་ཕྱིར། ཁྱབ་པ་ཁས་ཏེ། ཞེན་པའི་རང་བཞིན་བདག་ནི་མྱོང་སོགས་མེད་པ་དེ་
འདྲ་མིན་པར་འདོད་པའི་ཕྱིར། ཁོའི་ཐར་འདོད་ཆོས་ཅན། བདག་ལ་ཆགས་པ་སྐྱེ་བར་ཐལ། 
བདག་འཛིན་རགས་པ་ཅན་ཡིན་པས་སོ། །ཁྱབ་སྟེ། བདག་འཛིན་དེ་ནི་རྣམ་པ་ཀུན་ཏུ་བདག་
ལ་ཆགས་པ་བརྟན་པར་བྱེད་པས་སོ། །འདོད་ན། བདག་གི་བ་ལ་ཆགས་པའི་གནས་སྐབས་
དེ་ཉིད་དུ་གནས་པར་ཐལ་ལོ། །ཁྱབ་སྟེ། བདག་ཆགས་དེ་ནི། བདག་གིར་ཞེན་པའི་ས་བོན་
ཡིན་པས་སོ། །གལ་ཏེ་བདག་གི་ལ་ཆགས་པ་དང་བྲལ་དེ། བདག་གི་ལ་སྡུག་བསྔལ་དུ་སྒོམ་
པ་ལ་བརྩོན་པས་སོ་ཞེ་ན། ཆོས་ཅན། དེ་སྒོམ་པ་ལ་བརྩོན་ཡང༌། བདག་གི་བ་དེ་ལ་ཡོན་ཏན་
མཐོང་བ་ལ་བརྟེན་ནས་བདག་གི་བ་ལ་ཆགས་པ་འཇུག་པ་དང་ལྡན་པར་ཐལ། བརྩོན་ཡང་
བདག་ལ་ཆགས་པས་སོ། །ཁྱབ་སྟེ། བདག་ཆགས་དེས་བདག་གི་བ་ལ་ཆགས་པ་དང་བྲལ་
བའི་གེགས་བྱེད་པ་ཡིན་ནོ། །བདག་གི་བའི་སྐྱོན་མཐོང་ནས་ཆགས་པ་དང་བྲལ་ལོ་ཞེ་ན། 
ཆོས་ཅན་དེ་མིན་པར་ཐལ། བདག་གི་བ་དེ་བདག་གི་བདེ་སྒྲུབ་དུ་བཟུང་བས་བདག་གི་བདེ་
བའི་སྐྱོན་བསྒྲིབས་པས་སོ། །གལ་ཏེ་བདག་ལའང་ཆགས་པ་དང་བྲལ་ཞེ་ན། 
དེ་ཡི་ཐར་པའི་སྐབས་ན་ཆོས་ཅན། ད་ནི་བདག་གི་བ་ལ་ཆགས་པ་དང་བྲལ་བ་གང་
ཡིན་པ་མེད་པར་ཐལ་ལོ། །འདོད་ན་བདག་གི་སྡུག་བསྔལ་ཏུ་བསྒོམ་པ་དོན་མེད་པར་འགྱུར། 
བདག་གི་བ་ཇི་ལྟ་པ་བཞིན་དུ་བདག་འདོར་བའི་ཕྱིར། ཡང༌། འདི་ལ་ཆགས་པ་བྲལ་གྱུར་ན། 
། འདི་དོར་མིན་པར་དཔེར་བདག་བཞིན། །དེ་ཕྱིར་སྡུག་བསྔལ་སྒོམ་དོན་མེད། །ཅེས་པའི་
འགྱུར་ལྟར་ན། ཆོས་ཅན། བདག་གི་བ་འདི་ལ་ཆགས་པ་དང་བྲལ་བར་གྱུར་ན་ཡང༌། བདག་

གི་བ་འདི་དོར་བས་ཁྱབ་པ་མིན་པར་ཐལ། བདག་ལ་ཆགས་པ་དང་བྲལ་ཡང་བདག་དོར་བ་
མིན་པས་སོ། །དཔེར་དང་བཞིན་ཅེས་པས་དཔེ་དེས་མ་ངེས་ཞེས་པའོ། ། འདོད་ན། བདག་
གི་བ་དོར་དོན་དུ་བདག་གི་སྡུག་བསྔལ་དུ་སྒོམ་པ་དོན་མེད་པར་ཐལ། འདོད་པ་དེའི་ཕྱིར། 
བདག་གི་བ་སྡུག་བསྔལ་དུ་སྒོམ་པའི་རྣལ་འབྱོར་པ་དེ་དག་ཆོས་ཅན། བདག་གི་བ་སྡུག་
བསྔལ་དུ་བསྒོམས་པས་ཀྱང་སྡུག་བསྔལ་ཉིད་དུ་གསལ་པོར་རྣམ་པར་ཤེས་པར་བྱེད་པ་ཙམ་
གྱིས་དེ་ལ་ཆགས་བྲལ་དུ་འགྱུར་བ་མ་ཡིན་པ་ཐལ། སྔར་ཆགས་པ་དང་མ་བྲལ་བའི་གནས་
སྐབས་ན་ཡང་དེ་མངོན་སུམ་དུ་ཤེས་པ་དེ་ལྟ་ན་ཡང༌། བདག་གི་བ་འདི་ལ་ཆགས་བྲལ་མེད་
པས་སོ། །སྐྱོན་མཐོང་ན་ཆགས་པ་དང་བྲལ་ཏེ། ད་ལྟ་འགའ་ལ་སྐྱོན་མཐོང་བས་དེ་ལ་ཆགས་
པ་དང་བྲལ་བ་མཐོང་བས་སོ། །ཞེ་ན། 
ཁོ་ཡི་ཐར་འདོད་ཆོས་ཅན། བདག་གི་བ་དེ་ལ་ཉེས་པ་མཐོང་བའི་སྐད་ཅིག་ཙམ་དུ་
ཆགས་པ་དེ་ཡི་བློ་ལྡོག་ཡང་དེ་ལ། གཏན་དུ་ཆགས་བྲལ་དུ་མི་འགྱུར་ཏེ། དེ་ལྟར་ཡིན་ནའང་
བདག་ལ་ཆགས་པས་སོ། །དཔེར་ན། འདོད་ལྡན། འགའ་ཞིག་རང་གི་བུད་མེད་ཀྱི་སྐྱོན་
མཐོང་བའི་སྐད་ཅིག་ཙམ་དུ་དེ་ལ་མ་ཆགས་སྲིད་ཡང་བུད་མེད་གཞན་ལ་ཆགས་པས་རྐྱེན་
བྱས་ནས་དེ་ལ་ཆགས་པ་བཞིན་ནོ། །
དེ་ལའང་འདི་ལྟར་ཆོས་ཅན། བདག་གི་བ་ལ་རེས་འགའ་མ་ཆགས་ཀྱང་དེ་ལ་ཆགས་
པ་སྐྱེ་སྲིད་པར་ཐལ། བདག་བླང་བྱ་དང་བདག་གི་བ་ལ་དོར་བྱར་ཞེན་པའི་ཆགས་ལྡན་ཡིན་
པས་སོ། །ཁྱབ་སྟེ། གཅིག་བདག་ལ་དམིགས་ནས་བྱུང་བའི་ཆགས་པ་གང་ཡིན་པ་དེ་ཉིད། 
བདག་གི་བ་ལ་ཆགས་པའི་རྟེན་གྱི་རྣམ་གྲངས་གཞན་གྱིས་བསྐྱེད་པའི་ཚེ། བདག་གི་བ་ལ་
ཆགས་པ་ཀུན་གྱི་ས་བོན་དུའགྱུར་བ་ཡིན་པས་སོ། །བདག་སྐྱོན་མེད་ཡིན་ན། བདག་ཆགས་
ཆོས་ཅན། སྤང་དགོས་པའི་སྐྱོན་མེད་པར་ཐལ། ཐོབ་བྱ་མཆོག་གི་ཡུན་ཏེ། དེ་ལ་འདུན་

པ་ཡིན་པའི་ཕྱིར། དབང་སོགས་ཆོས་ཅན་སྤང་དགོས་པའི་སྐྱོན་མེད་ཡིན་པར་ཐལ། ཐོབ་
བྱ་མཆོག་གི་བདེ་བ་སྒྲུབ་བྱེད་ཡིན་པས་སོ། །གཉིས་ཀ་འདོད་ན། ཆོས་ཅན། ཐར་པ་དོན་
གཉེར་དང་ཐར་པའི་སྐྱེས་བུ་གང་གི་ཡང་སྤང་བྱ་མ་ཡིན་པར་ཐལ། སྐྱོན་མེད་ཡིན་པས་སོ། 
། འདོད་ན། སྤང་བྱ་གང་ལ་ཆགས་བྲལ་འགྱུར་ཏེ། མི་འགྱུར་བར་ཐལ། བདག་དང་བདག་
ཆགས་བདག་གི་བ་རྣམས་གང་ཡང་ཁྱོད་ཀྱི་སྤང་བྱ་མ་ཡིན་པ་དེ་ནི་དེའི་ཕྱིར། ཁྱབ་སྟེ། འགྲོ་
བའི་སྟེ། བྱ་བའི་དངོས་པོའང་གསུམ་པོ་དེ་ཙམ་ཉིད་ཡིན་གྱི། དེ་ལས་མ་རྟོགས་པ་མེད་པས་
སོ། །གལ་ཏེ་བདག་སྐྱོན་མེད་ཡིན་ཡང་བདག་དེ་ལ་ཆགས་པ་དེ་སྐྱོན་བཅས་ཡིན་ཏེ། སྡུག་
བསྔལ་གྱི་རྟེན་བྱེད་པའི་ཕྱིར་ན་དོར་བྱའོ་ཞེ་ན། བདག་ཆོས་ཅན་སྐྱོན་བཅས་སུ་མཚུངས་པ་
ཡིན་པར་ཐལ། སྡུག་བསྔལ་གྱི་རྟེན་ཡིན་པ་དེ་ནི་དེའི་ཕྱིར། དེར་ཐལ་ཏེ། བདག་དེ་དུཿཁའི་
རྟེན་བྱེད་པ་དེའི་སྐྱོན་ཅན་ཡིན་ཡང༌། བདག་ལ་ཆགས་བྲལ་མེད་ཅེ་ན། དེ་ཡི་ཕྱིར། ཁོ་ཡི་
ཐར་སྐྱེས་དེ་ཆོས་ཅན། སྡུག་བསྔལ་གྱི་རྟེན་ཡིན་པ་ཙམ་དེ་ནི་གང་ལ་ཆགས་བྲལ་ཏེ་དོར་
བས་མ་ཁྱབ་པར་ཐལ་ལོ། །ཡང་དབང་སོགས་ལ་བདག་གིར་ཆགས་པ་དེ་ཆོས་ཅན། བདག་
གི་ཡོན་ཏན་མཐོང་བ་ཁོ་ན་ལས་བྱུང་བར་ཐལ། བདག་གི་ཉེས་པ་མཐོང་བ་ཁོ་ནས་འཇིག་
པའམ། གཞོམ་བྱ་ཡིན་པས་སོ། །འདོད་ན། ཤེས་བྱ་ཆོས་ཅན། དབང་སོགས་ལ་ཆགས་
པ་དེ་དེ་ཡི་ཡོན་ཏན་མཐོང་བ་ཁོ་ནས་བསྐྱེད་པ་དེ་ལྟར་མིན་པར་ཐལ། སྐྱོན་ཡོན་གྱི་རྟོག་
དཔྱོད་མེད་པའི་བྱིས་པ་དང་ཕྱུགས་ལ་སོགས་པ་ལ་ཡང་རང་གི་དབང་སོགས་ལ་ཆགས་པ་
མཐོང་བས་ཕྱིར་དང༌། རང་གི་དབང་སོགས་སྐྱོན་ལྡན་དུ་མཐོང་ཡང་ཆགས་པ་ཡོད་པའི་ཕྱིར། 
གཞན་གྱི་དབང་སོགས་ཡོན་ཏན་དང་ལྡན་པར་མཐོང་ཡང་རང་གིར་ཆགས་པ་མེད་པའི་ཕྱིར་
དང༌། འདས་པ་དང་ལུས་ལ་བོག་པའི་ཡན་ལག་སོགས་བདག་གི་བའི་བློ་དོར་བ་ལས་ཡང་
ཆགས་པ་མེད་པའི་ཕྱིར། གཞན་ཡང་དེ་ཉིད་ཀྱི་ཕྱིར་ན་དབང་སོགས་ལ་བདག་གིར་འཛིན་

པའི་བློ་ཆོས་ཅན། དེ་ཡི་ཡོན་ཏན་མཐོང་བ་ཁོ་ན་ཁྱོད་ཀྱི་དངོས་རྒྱུ་མ་ཡིན་པར་ཐལ། དེ་དང་
རྗེས་སུ་འགྲོ་ལྡོག་མ་གྲུབ་པ་དེ་ཉིད་ཀྱི་ཕྱིར་རོ། །དེ་ཡང་ཆོས་ཅན། དབང་སོགས་ཡོན་ཏན་
མ་ཡིན་པ་སྐྱོན་ཅན་དུ་མཐོང་བ་ཁོ་ན་ཡོང་བ་མིན་པར་ཐལ། དེའི་ཡོན་ཏན་མཐོང་བ་ཁོ་ནས་
མ་བསྐྱེད་པའི་བློ་ཡིན་པའི་ཕྱིར། 
གཞན་ཡང༌། ཁོ་ཡི་ཐར་འདོད་ཆོས་ཅན། བདག་གི་སྐྱོན་ཅན་ཁོ་ནར་མཐོང་བ་མ་ཡིན་
པར་ཐལ། བདག་གི་བ་ལ་ཡོད་པ་མིན་པའི་ཡོན་ཏན་སྒྲོ་བཏགས་ནས་ཆགས་པའི་ཕྱིར་ཏེ། 
བདག་ལ་ཆགས་པས་སོ། །དེས་ན་བདག་གི་སྡུག་བསྔལ་དུ་སྒོམ་པ་སོགས་ཀྱི་སྒྲུབ་པ་ཆོས་
ཅན། བདག་གིར་ཆགས་པ་དེ་ལ་ཇི་ལྟར་གནོད་དེ། མི་གནོད་པར་ཐལ། བདག་ཆགས་ལ་
གནོད་པ་མེད་པའི་ཕྱིར། ཁྱབ་སྟེ། དེ་དེའི་རྒྱུ་ཡིན་པས་སོ། །གྲངས་ཅན་ན་རེ། ཡོན་ཏན་
མཐོང་བས་ཆགས་པ་མ་ཡིན་གྱི། ཆགས་བྱའི་དོན་དང་བདག་ཤེས་རིག་གཅིག་ཏུ་བཟུང་
བས་ཆགས་ལ། ཐ་དད་དུ་ཤེས་པས་གྲོལ་ལོ་ཞེ་ན། 
གྲོལ་བ་དོན་གཉེར་གྱི་སོ་སོ་སྐྱེ་བོ་རྣམས་ཆོས་ཅན། འདི་ཡི་རང་གི་དབང་སོགས་བདག་
རྟག་པ་ལས་ཐ་དད་དུ་འགྱུར་བར་ཤེས་པར་ཐལ། རང་གི་ད་ལྟའི་དབང་སོགས་ལས་མཆོག་
གཞན་དོན་དུ་གཉེར་བའི་ཕྱིར་དང༌། རང་གི་དབང་སོགས་སྐྱེ་འཇིག་ཏུ་རྟོགས་པའི་བློ་ཅན་
ཉིད་ཀྱི་ཕྱིར། གཞན་ཡང་དབང་སོགས་ལ་བདག་གིར་ཆགས་པ་དེ་ཆོས་ཅན། དབང་སོགས་
དང་ཤེས་རིག་གཅིག་ཏུ་མཐོང་བ་ལས་བྱུང་བ་མ་ཡིན་པར་ཐལ། དེ་མེད་པར་ཡང་ཁྱོད་སྐྱེ་བ་
དེ་ཡི་ཕྱིར། འོ་ན་བདག་གི་བ་ལ་ཆགས་པའི་རྒྱུ་གང་ཞེ་ན། བདག་ལ་ཆགས་པ་དེ་ཆོས་ཅན། 
བདག་གིར་ཆགས་པའི་རྒྱུ་ཡིན་ཏེ། ཁྱོད་ལ་དམིགས་པའི་ནང་གི་ཡན་ལག་ཏུ་དབང་སོགས་
ལ་ང་ཡི་ཞེས་སོགས་ངོ་བོ་ཉིད་ཀྱི་རྗེས་སུ་ཆགས་པ་སྐྱེ་བར་འགྱུར་བས་སོ། །ཇི་ལྟར་སྡུག་
བསྔལ་བསྒོམས་པས་ཆགས་བྲལ་དུ་མི་འགྱུར་ཞེ་ན། 

སྐྱེས་བུ་གང་ཞིག་ཏུ་ད་ལྟར་དུཿཁས་གདུང་པའི་ཡིད་འབྱུང་དེ་འདྲ་ཆོས་ཅན། ཆགས་
བྲལ་མཚན་ཉིད་པ་མ་ཡིན་ཏེ། ཞེ་སྡང་དང་མཚུངས་ལྡན་ཡིན་པའི་ཕྱིར། རྟགས་གྲུབ་སྟེ། 
གནས་བརྟན་པའི་སྡེ་པས་ཡིད་མི་བདེ་བ་ཐམས་ཅད་ནི་ཞེ་སྡང་དང་མཚུངས་པར་ལྡན་པ་
ཡིན་ནོ་ཞེས་པ་ལྟར་རོ། །དེ་ཡི་ཚེ་ཡང་དེ་ཆོས་ཅན། ཆགས་པ་ཡོད་དེ། དུཿཁ་ལས་གཞན་
བདེ་བའི་སྐབས་ཚོལ་བའི་ཕྱིར་རོ། །ཞེ་སྡང་རྟག་ཏུ་འབྱུང་བ་ཉིད་ཆགས་བྲལ་ཡིན་པས་ཐར་
པ་ཡོད་དོ་ཞེ་ན། 
དེ་འདྲའི་ཡིད་མི་བདེ་དང་མཚུངས་ལྡན་གྱི་ཞེ་སྡང་དེ་ནི་ཆོས་ཅན། ཁྱོད་རྟག་ཏུ་འབྱུང་བ་
མ་ཡིན་ཏེ། སྡུག་བསྔལ་དྲག་པོ་དེ་ཡི་རྒྱུ་མཚན་དེ་སྲིད་ཙམ་དུ་གནས་པའི་ཕྱིར་རོ། །དེ་ཡི་རྒྱུ་
ཅན་ཡིན་པས་སོ། །དེས་ན་དེ་འདྲའི་སྐྱེས་བུ་ཆོས་ཅན། ཆགས་བྲལ་མཚན་ཉིད་པ་མ་ཡིན་
ཏེ། རང་རྒྱུད་ཀྱི་སྡུག་བསྔལ་དྲག་པོ་དེ་བཟློག་པ་ན་ནི། རང་ཉིད་ཀྱི་རང་བཞིན་བདག་གིར་
ཆགས་པ་ཉིད་ལ་སླར་རྟེན་པར་འགྱུར་བས་ཕྱིར། ཆགས་བྲལ་གང་ཞེ་ན། 
དགྲ་བཅོམ་ཆོས་ཅན། ཆགས་བྲལ་ཞེས་ནི་བརྗོད་པ་ཡིན་ཏེ། བླང་དོར་དུ་འཛིན་པ་
སྤངས་པའི་སྒོ་ནས་ཡུལ་ཐམས་ཅད་ལ་ནི་ཐུགས་མཉམ་སྙོམས་པར་གནས་པ་ཅན་ཡིན་པའི་
ཕྱིར། སྙོམས་པ་ཇི་ལྟ་བུ་ན་གུས་པས་ལག་པ་གཅིག་ཙན་དན་གྱིས་བྱུགས་པ་དང༌། སྡང་
སེམས་ཀྱིས་ལག་པ་གཅིག་སྟེའུས་གཅོད་པ་ལ་ཆགས་པ་དང༌། ཁོང་ཁྲོ་བ་མེད་པར་མཚུངས་
པ་ལྟ་བུ་ལ་འདོད་དོ། ། སྡུག་བསྔལ་སྒོམ་པ་ཆགས་བྲལ་གྱི་རྒྱུ་མིན་ན། 
བཅོམ་ལྡན་འདས་ཀྱིས་སྡུག་བསྔལ་སྒོམ་པ་ཇི་ལྟར་གསུངས་ཞེ་ན། བཅོམ་ལྡན་འདས་
ཆོས་ཅན། སྡུག་བསྔལ་གྱི་སྡུག་བསྔལ་ཁོ་ན་ལ་དགོངས་ནས་དེ་བསྒོམ་པར་གསུངས་པ་
མ་ཡིན་ཏེ། ཟག་བཅས་འདུ་བྱེད་ཐམས་ཅད་སྡུག་བསྔལ་ཉིད་དུ་མཁྱེན་ནས་འདུ་བྱེད་ཀྱི་
སྡུག་བསྔལ་སྒོམ་པར་གསུངས་པའི་ཕྱིར། ངེད་ཀྱི་བསྒོམ་བྱའི་སྡུག་བསྔལ་དེའང་ཆོས་ཅན། 

བདག་གིས་སྟོང་སྟེ། རྒྱུ་རྐྱེན་ལས་སྐྱེས་པའི་ཕྱིར། འདུ་བྱེད་སྡུག་བསྔལ་དེ་ནི་སྒོམ་པ་ཆོས་
ཅན། འཁོར་བ་ལས་དངོས་སུ་གྲོལ་བྱེད་མ་ཡིན་ཏེ། བདག་མེད་མངོན་སུམ་ལ་ལྟ་བའི་ཡེ་
ཤེས་སྐྱེ་བའི་རྟེན་ཡིན་པའི་ཕྱིར། སྟོང་ཉིད་མངོན་སུམ་དུ་ལྟ་བ་སྟེ་རྟོགས་པའི་ཡེ་ཤེས་ཆོས་
ཅན། འཁོར་བ་ལས་གྲོལ་བྱེད་ཡིན་ཏེ། ཆགས་པའི་དངོས་གཉེན་ཡིན་པས་སོ། །
སྒོམ་པ་ལྷག་མ་ཟག་བཅས་མི་རྟག་སྡུག་བསྔལ་སོགས་སུ་སྒོམ་པ་ཆོས་ཅན། དགོས་པ་
ཡོད་དེ། སྟོང་ཉིད་མངོན་སུམ་གྱིས་རྟོགས་པ་དེ་ཡི་དོན་ཏེ་འབྲས་བུ་ཅན་ཡིན་པས་སོ། །ཁྱབ་
སྟེ། དེ་ཡི་ཕྱིར། དོན་དེ་ལ་དགོངས་ནས་བཅོམ་ལྡན་འདས་ཀྱིས་ཟག་བཅས་མི་རྟག་པར་
རྟོགས་པ་ལས་སྡུག་བསྔལ་དུ་རྟོགས་པ་དེ་ལ་ཕུང་པོ་བདག་མེད་དུ་རྟོགས་པ་འབྱུང་བར་
གསུངས་པས་སོ། །
ཁོ་ཡི་ཐར་པར་འདོད་པའི་སྐྱེས་བུ་ཆོས་ཅན། འཁོར་བ་པ་ཡིན་པར་ཐལ། ཉོན་མོངས་
པ་དང་དེས་བསྐྱེད་པའི་ལས་ལ་གྲོལ་བ་མ་ཡིན་པའི་ཕྱིར་ཏེ། སྲེད་པ་དང་ལྡན་པའི་སྒོ་ནས་
བདེ་སྡུག་ལ་བླང་དོར་དུ་རྩོམ་པ་ཀུན་ལ་བརྟེན་པའི་ཕྱིར། དེར་ཐལ། བདག་ལ་ཆགས་བྲལ་
མིན་པར་ཆགས་པའི་ཕྱིར། སྲེད་ལྡན་རྩོམ་པ་ཀུན་ལ་བརྟེན་པ་དེ་ལ་འཁོར་བ་པ་ཞེས་བྱའོ། །
གསུམ་པ་ནི། ཐར་པའི་སྐབས་ལ་བདག་གི་བ་ཉིད་ཡོད་པར་མི་འདོད་ཅེ་ན། རྒོལ་བ་དེ་
ཡི་ལུགས་ལ་གྲོལ་བའི་བདག་ཆོས་ཅན། བདག་གི་བ་ཟ་བ་པོར་ཡང་མེད་པར་ཐལ། བདག་
གི་བ་མེད་པས་སོ། །འདོད་ན། དེ་ཆོས་ཅན། བདག་ཏུ་མེད་པར་ཐལ། བདག་གི་བ་ཟ་བ་
པོར་མེད་པ་དེའི་ཚེའི་ཕྱིར། མ་ཁྱབ་ན་བདག དེ་ཡི་རྒྱུ་ལས་བྱ་བ་དེ་བྱེད་ཅིང་བྱས་པའི་ལས་
ཀྱི་འབྲས་བུ་ལོངས་སྤྱོད་པའི་མཚན་ཉིད་ཅན་ཡིན་པ་བུད། 
བཞི་པ་ནི། ཐར་པ་དོན་གཉེར་ཆོས་ཅན། འཇིག་ཚོགས་ལ་ལྟ་བ་དག་རྩ་བ་ཉིད་ནས་
དབྱུང་བར་གྱིས་ཏེ། བྱ་དགོས་སོ། །འཁོར་བ་སྙིང་པོ་མེད་པ་ལས་གྲོལ་བར་འདོད་པ་དེ་ཡི་

ཕྱིར། འཇིག་ལྟ་ཅི་འདྲ་ཞེ་ན། རིགས་མཐུན་པའི་འཇིག་ལྟ་སྔ་མ་ས་བོན་དུ་ཡོད་པ་ལས་བྱུང་
ཞིང་ཐོག་མ་མེད་པའི་རྒྱུ་ཅན་ཞིག་གོ། 
ལྔ་པ་ལ་བདུན། སྒྲུབ་བྱེད་མེད་པའི་ལུང་ལ་ཡིད་ཆེས་མེད། སྡིག་པ་སྲང་ལ་ལྕི་ཡང་བྱེད་
པ་དགག དབང་སྐུར་ཅན་ལའང་འཁོར་བའི་དངོས་རྒྱུ་ཚང༌། དེ་མ་ཚང་བའི་གཞན་ལན་རྣམ་
གསུམ་དགག རྟག་པའི་བདག་གིས་འབྲས་བུ་བྱེད་པ་དགག བདག་མེད་ཡིན་ན་དྲན་སོགས་
མེད་པ་སྤང༌། ཞར་ལ་བདག་མེད་མཐོང་བ་གཉེན་པོར་བསྟན་པའོ། །
དང་པོ་ནི། དབང་ཕྱུག་གི་དབང་བཀའ་ཙམ་གྱིས་གྲོལ་བ་ཡིན་ཏེ། དེ་ལྟར་དབང་ཕྱུག་
ཉིད་ཀྱིས་བཤད་པས་སོ། །ཞེ་ན། དབང་ཕྱུག་གིས་དབང་བཀའ་ཙམ་གྱིས་གྲོལ་བར་སྨྲ་བའི་
ལུང་ནི་ཆོས་ཅན། ཐར་པ་དོན་གཉེར་གྲུབ་བྱེད་ཀྱི་ཐར་ལམ་སྟོན་པའི་ལུང་རྣམ་དག་མིན་
པར་ཐལ། བརྗོད་བྱ་བདེན་པ་དེ་ལྟའི་དངོས་ཡིན་པའི་རྒྱུ་སྟེ། སྒྲུབ་བྱེད་ཡང་དག་ཚད་མས་
མ་མཐོང་བས་སོ། །དེར་ཐལ། དབང་ཕྱུག་གི་དབང་བཀའ་ཙམ་གྱིས་གྲོལ་བར་སྟོན་ཅིང༌། 
དེས་དེ་ལས་གྲོལ་བར་རིགས་པ་རྣམ་དག་གིས་མ་གྲུབ་པས་སོ། །དེ་ཡིས་དབང་བསྐུར་བའི་
སྐྱེས་བུའི་སྐྱེ་བ་གཅོད་དེ། དེ་ཡི་དབང་སྔགས་ཀྱིས་བཏབ་པས་མྱུ་གུ་མི་བསྐྱེད་པས་སོ་ཞེ་ན། 
དབང་ཕྱུག་གི་དབང་གི་ཆོ་ག་ནི་ཆོས་ཅན། ཁྱོད་ཉིད་སྔགས་ཀྱིས་བཏབ་པའི་ས་བོན་གྱིས་
མྱུ་གུ་མི་བསྐྱེད་པ་ཙམ་གྱིས་ཁྱོད་དང་ལྡན་པའི་སྐྱེས་བུ་མི་སྐྱེ་བར་བྱེད་ནུས་པ་མིན་པར་ཐལ། 
དེ་ནུས་ན་ལུས་ལ་ཏིལ་མར་གྱིས་བསྐུས་པ་དང་མེས་བསྲེགས་པ་སོགས་ལས་ཀྱང་སྐྱེས་བུ་
འཁོར་བ་ལས་གྲོལ་བར་ཐལ་བའི་སྐྱོན་ཡོད་པའི་ཕྱིར། 
གཉིས་པ་ནི། སྡིག་པ་བླ་མས་བླངས་ནས་སྦྱིན་སྲེག་བྱས་པ་ན། དེ་ཡི་སྡིག་པ་ཟད་
པ་ཡིན་ཏེ། སྐྱེས་བུ་དེ་སྔར་སྲང་ཁར་ལྕི་བ་དག་ཕྱིས་སྤང་ཡང་བར་འགྱུར་བའི་ཕྱིར་ཞེ་ན། 
གཞན་ཡང་སྦྱིན་སྲེག་བྱས་པའི་སྐྱེས་བུ་འདི་ཆོས་ཅན། སྔར་སྲང་ཁར་ལྕི་བ་དག་ཕྱིས་ཡང་

བར་འགྱུར་བའི་ཕྱིར་གྱིས། སྦྱིན་སྲེག་གིས་སྡིག་པ་བཅོམ་པ་མིན་པར་ཐལ། ཁྱོད་ཀྱི་ལུས་
འདི་ཡི་ལྕི་བ་ས་ཆུའི་ཆོས་སྔར་ཡོད་ཅུང་ཟད་གཅིག་ཕྱིས་མེད་པར་གྱུར་པ་ཙམ་ཡིན་གྱི་སྡིག་
པ་སྲང་ཁར་ལྕི་བ་མ་ཡིན་པའི་ཕྱིར་ཏེ། སྡིག་པ་ལུས་ཅན་མིན་པའི་ཕྱིར། 
གསུམ་པ་ནི། འཁོར་བ་པར་སྐྱེ་བའི་རྒྱུ་ཅི་ཞེ་ན། སྡུག་བསྔལ་ལ་བདེ་བར་འཛིན་པའི་
ལོག་ཤེས་དང་ནི་དེ་ལས་བྱུང་བའི་སྲིད་པ་དང་མཚུངས་ལྡན་གྱི་སེམས་དཔའ་གཉིས་ཆོས་
ཅན། དམན་པར་སྐྱེ་བའི་རྒྱུ་ཡིན་ཏེ། ཁྱོད་རྒྱུར་ཡོད་པའི་དབང་གིས་དམན་པའི་གནས་སུ་ཐ་
མལ་པའི་འགྲོ་བ་སྐྱེ་བ་ཡིན་པས་སོ། །དགྲ་བཅོམ་ཆོས་ཅན། དམན་གནས་སུ་ཐ་མལ་པར་
འགྲོ་བ་མིན་འགྱུར་ཏེ། སེམས་དཔའ་དེ་ཉིད་བཅད་པ་སྟེ་མེད་པས་སོ། །ཁྱབ་སྟེ། སེམས་
དཔའ་དེ་གཉིས་དེར་སྐྱེ་བའི་རྒྱུ་ཡིན་པ་དེ་ཡི་ཕྱིར། དམན་གནས་སུ་ཐ་མལ་དུ་སྐྱེ་བ་ཆོས་
ཅན། སེམས་དཔའ་དེ་དག་ཉིད་ཁྱོད་ལ་ཕན་ནུས་པ་ཡིན་ཏེ། གཉིས་པོ་དེ་ཙམ་ལས་འབྱུང་
བའི་ཕྱིར། སྐྱེ་རྒྱུ་ལས་ཀྱང་ཡོད་མོད། དེ་ཙམ་ལས་བྱུང་ཞེས་བརྗོད་ཅེ་ན། སེམས་དཔའ་དེ་
དག་ཆོས་ཅན། ཁྱོད་ལས་མིན་པའི་རྒྱུ་མཚན་གྱིས་ཐ་མལ་པར་སྐྱེ་བའི་དངོས་རྒྱུ་ལས་འདས་
པ་རྫས་གྲུབ་གཅིག་དགོས་པ་མ་ཡིན་ཏེ། རང་ཉིད་དེ་ཡི་དངོས་རྒྱུར་གྱུར་པའི་སེམས་དཔའི་
ལས་ཡིན་པའི་ཕྱིར། དབང་ཕྱུག་གི་དབང་ཅན་གྱི་སྐྱེས་བུ་ལོག་སྲེད་ཅན་ཆོས་ཅན། ཡང་སྲིད་
པར་སྐྱེ་སྟེ། སེམས་དཔའ་དེ་གཉིས་ཉམས་པ་མེད་པར་རྒྱུད་ལ་ཚང་བས་སོ། །ཁྱབ་སྟེ། དེ་
གཉིས་དེར་སྐྱེ་བའི་རྒྱུ་ཡིན་པས་སོ། །
བཞི་པ་ལ། རྩོད་པ་དང་པོ་སྤང་བ་ནི། ཡུལ་གཞན་དུ་འགྲོ་བ་དང༌། ཡུལ་རྟོགས་པའི་
རྟེན་ནི་བྱེད་པ་དབང་པོ་རྣམས་ཡིན་ལ། བྱེད་པ་དེ་དག་ནི་མ་མཐོང་བ་ཆོས་དང་ཆོས་མིན་
པའི་ལས་ལས་སྐྱེ་བར་འགྱུར་ཞིང༌། དབང་བསྐུར་གྱིས་མ་མཐོང་བའི་ལས་དེ་དག་ཞིག་པར་
བྱས་པས་དབང་སྐུར་ཅན་དམན་པའི་གནས་སུ་སྐྱེ་བ་མེད་དོ། །ལས་དེ་ནི་བདག་གི་ཡོན་

ཏན་འདུ་བྱེད་ཡིན་གྱི། སེམས་དཔའ་དེ་དག་མིན་པས་དབང་བསྐུར་ཅན་ལ་སྐྱེ་རྒྱུ་ཚང་བའི་
རྟགས་མ་གྲུབ་བོ་ཞེ་ན། དམན་གནས་སུ་སྐྱེས་པའི་ཐ་མལ་གྱི་བྱེད་པ་དབང་པོ་རྣམས་ཆོས་
ཅན། ཁྱོད་བསྐྱེད་པ་ལ་ལོག་སྲེད་དང་མཚུངས་ལྡན་གྱི་བློའི་ནུས་པ་མཐོང་གི་གཞན་བདག་
གི་ཡོན་ཏན་འདུ་བྱེད་ཀྱིས་བསྐྱེད་པ་མ་ཡིན་ཏེ། དེ་འདྲའི་བློ་ཕན་བྱེད་དུ་ཡོད་མེད་ཀྱི་རྗེས་སུ་
འཇུག་ལྡོག་བྱེད་པའི་ཕྱིར་དང༌། བདག་གི་ཡོན་ཏན་འདུ་བྱེད་ཀྱི་རྗེས་སུ་འཇུག་པ་མ་མཐོང་
བའི་ཕྱིར་ནའོ། །དབང་སྐུར་ཐོབ་པའི་ཐ་མལ་སྐྱེས་བུ་ཆོས་ཅན་ཁྱོད་ཀྱི་བྱེད་པ་དེ་དག་ཡང་
སྲིད་དུ་ཅིས་མི་འགྲོ་སྟེ། འགྲོ་བར་ཐལ། སེམས་དཔའ་དེ་གཉིས་རང་རྒྱུད་ལ་ཡོད་པས་སོ། །
རྩོད་པ་སྤང་བ་ནི། གལ་ཏེ་སེམས་དཔའ་དེ་གཉིས་བྱེད་པ་སྐྱེད་བྱེད་ཡིན་ཡང་དེ་ཁོ་ནས་
བསྐྱེད་པ་མ་ཡིན་ཏེ། དབང་བསྐུར་གྱི་ནུས་པ་མ་བཅོམ་པའི་བདག་གི་ཡོན་ཏན་སོགས་ལ་
ལྟོས་ནས་དེ་བསྐྱེད་པ་ཡིན་ལ། དབང་བསྐུར་གྱིས་བདག་གི་ཡོན་ཏན་གྱི་ནུས་པ་བཅོམ་ནས་
ནུས་མེད་དུ་བྱས་པས་སེམས་དཔའ་དེ་གཉིས་ཀྱང་བྱེད་པ་བསྐྱེད་པའི་ནུས་པ་མེད་དོ། །དེས་
ན་དབང་སྐུར་ཅན་སྐྱེ་བ་མེད་དོ། །ཞེ་ན། འགྱུར་འདི་ལྟར་ན། དབང་བསྐུར་ཅན་གྱི་ཐ་མལ་པ་
ཆོས་ཅན། དབང་དང་གྲོལ་བྱེད་ཀྱི་སྔགས་སོགས་བྱས་མ་ཐག་ཏུ་རང་རྒྱུད་ཀྱི་བྱེད་པ་དབང་
སོགས་དེ་དག་སེམས་པའི་དབང་གིས་འཛིན་འཇུག་གཡེང་དང་འགོག་པ་མེད་པར་འགྱུར་
བར་ཐལ། སེམས་དཔའ་དེ་དག་གི་བྱེད་པ་འཛིན་འཕེན་སོགས་སུ་བསྐྱེད་པའི་ལྷན་ཅིག་
བྱེད་རྐྱེན་གྱི་ནུས་པ་དབང་བསྐུར་གྱིས་བཅོམ་པའི་ཕྱིར། དེ་ནི་ནུས་མེད་དབང་ལ་སོགས། དེ་
མ་ཐག་ཏུ་དེ་དག་གི་འཛིན་འཕེན་འཁྲུགས་དང་འགོག་པ་དག ། སེམས་དཔའི་དབང་གིས་
འགྱུར་བ་ཡིན། །ཅེས་པའི་འགྱུར་ལྟར་ན། དབང་ཕྱུག་གི་དབང་དང་གྲོལ་བྱེད་ཀྱི་སྔགས་
སོགས་དེ་ཐོབ་མ་ཐག་པའི་སྐྱེས་བུ་ལོག་སྲེད་ཅན་ཆོས་ཅན། བདག་གི་ཡོན་ཏན་འདུས་བྱས་
སོགས་ཀྱིས་བྱེད་པ་རྣམས་ཡུལ་ལ་འཛིན་འཕེན་འཁྲུགས་དང་འགོག་པ་དག་ཏུ་འགྱུར་བ་

མིན་པར་ཐལ་དེ་མེད་ན་ཡང༌། ལོག་སྲེད་དང་མཚུངས་ལྡན་གྱི་སེམས་དཔའི་དབང་གིས་
ཁྱོད་ཀྱི་བྱེད་པ་རྣམས་འཛིན་འཕེན་འགོག་པ་དག་ཏུ་འགྱུར་བའི་ཕྱིར། རྩོད་པ་སྤང་བ་གསུམ་
པ་ནི། གལ་ཏེ་དབང་བསྐུར་ཅན་ཤི་བ་དེ་ཡི་ཚེ། བྱེད་པ་འཕེན་པའི་བློ་མེད་པའི་ཕྱིར་བྱེད་པ་
རྣམས་སྐྱེ་བར་མི་འགྱུར་རོ་ཞེ་ན། 
དབང་བསྐུར་ཅན་འཆི་ཁའི་སྐྱེས་བུ་ཆོས་ཅན། ཡང་སྲིད་པར་འཇུག་པར་ཐལ། རང་
རྒྱུད་ཀྱི་ལོག་སྲེད་སོགས་དྲི་མ་རྣམས་ཀྱིས་རང་བློའི་རྒྱུན་ཕྱི་མ་ཡང་སྲིད་པར་མཚམས་སྦྱོར་
བས་སོ། །མ་གྲུབ་སྟེ། དེ་ཡི་དྲི་མ་དེ་རྣམས་ལ་དེའི་ནུས་པ་མེད་དོ་ཞེ་ན། དབང་བསྐུར་ཐོབ་
པའི་སྐྱེས་བུ་ལོག་སྲེད་ཅན་ཆོས་ཅན། གསོན་པ་ཉིད་ནའང༌། ལོག་སྲེད་སོགས་སྔ་མ་ལ་ཕྱི་མ་
མཚམས་སྦྱོར་བའི་ནུས་པ་མེད་པར་འགྱུར་རོ། །དེས་དེ་ལ་དེ་ཡི་ནུས་པ་མེད་ཅིང་རྒྱུ་མཚན་
མཚུངས་པས་སོ། །ཉེས་པ་ལོག་སྲེད་སོགས་ཆོས་ཅན། རང་གི་རྒྱུ་རིགས་འདྲ་སྔ་མ་ས་བོན་
དུ་ཡོད་པ་ཅན་ཡིན་ཏེ། ཁྱོད་ཀྱི་གཉེན་པོ་འཕེལ་བའི་རྒྱུད་ལ་ཁྱོད་འགྲིབ་ཅིང་རང་གི་ཕྱོགས་
འཕེལ་བའི་རྒྱུད་ལ་ཁྱོད་འཕེལ་བར་འགྱུར་བའི་ཕྱིར། དེས་ན་དབང་བསྐུར་བའི་ལོག་སྲེད་
ཅན་ཆོས་ཅན། འཁོར་བ་ལས་གྲོལ་བ་མིན་པར་ཐལ། ལོག་སྲེད་རང་རྒྱུད་ལ་ལྡོག་པ་མེད་
ནས་ཚང་བས་སོ། །
ལྔ་པ་ནི། གལ་ཏེ་བདག་ཀྱང་སྐྱེ་བའི་རྒྱུར་ཡོད་པས་དེ་ཙམ་ལས་ནི་བྱུང་ཞེས་པ་མི་
འཐད་དོ་ཞེ་ན། བདག་ཆོས་ཅན། ཡང་སྐྱེ་བ་དང་བྱེད་པའི་ཚོགས་རིམ་གྱིས་བྱེད་པ་འགལ་
བར་ཐལ། རྐྱེན་ལ་ལྟོས་པ་མེད་པའི་ཕྱིར་ཏེ། རྟག་པའི་ཕྱིར་རོ། །ཆོས་ཅན། འབྲས་བུ་བྱེད་
པ་འགལ་བར་ཐལ། བྱེད་དང་མི་བྱེད་པ་དག་ནི་འདྲ་བའི་བདག་སྟེ། དེ་མི་བྱེད་པའི་དུས་དང་
ཁྱད་པར་མེད་པས་སོ། །རྒྱུ་དང་འབྲས་བུ་གཅིག་ཉིད་ཀྱང་སྟེ་རྒྱུ་ལས་བྱེད་པ་པོ་དང༌། ཕྱིས་
རྣམ་སྨིན་ལོངས་སྤྱོད་པ་པོ་ཆོས་ཅན། གཅིག་ཉིད་ཡིན་པ་འགལ་བར་ཐལ། ཕན་ཚུན་རྒྱུ་དང་

འབྲས་བུ་ཡིན་པས་སོ། །གཉིས་པོ་དེ་དག་བདག་དེ་ལས་རྫས་ཐ་དད་པས་གཅིག་ཏུ་འགལ་
བ་འདོད་ཅེ་ན། བདག་ཆོས་ཅན། ལས་བྱེད་པ་པོ་དང་རྣམ་སྨིན་ཟ་བ་པོ་ཡིན་པ་ཉམས་པར་
ཐལ། དེ་དག་འབྲེལ་མེད་དོན་གཞན་ཡིན་པས་སོ། །ཆོས་ཅན། འབྲས་བུ་ལ་ཕན་པའི་ནུས་
པ་འགྲུབ་པ་མིན་པར་ཐལ། རྟག་པས་སོ། །
བདག་མེད་ན་མྱོང་བ་ཕྱིས་དྲན་པ་དང༌། སྔར་མཐོང་བ་ཕྱིས་ངོ་ཤེས་པ་དང༌། སྔར་ལས་
བྱས་བའི་འབྲས་བུ་ཕྱིས་མྱོང་བ་དང༌། སྔར་ཐེ་ཚོམ་ཟ་བ་ཕྱིས་ངེས་པ་མིན་པར་ཐལ། བདག་
རྟག་པ་མེད་པས་སོ། །ཐལ་བ་ལས་མྱོང་བ་དྲན་པ་དང༌། ལས་བྱས་པ་ལོངས་སྤྱོད་པའི་སྐྱེས་
བུ་རྟག་པ་ཡོད་དེ། གཞན་གྱི་མྱོང་བ་གཞན་གྱིས་མི་དྲན་པ་དང༌། གཞན་གྱིས་ལས་བྱས་པའི་
འབྲས་བུ་གཞན་གྱིས་ལོངས་སྤྱོད་པ་སོགས་མེད་པའི་ཕྱིར་ཞེ་ན། སངས་རྒྱས་པ་ཆོས་ཅན། 
དེ་འདྲའི་ཐལ་བ་དེ་ཁྱེད་ལ་གནོད་པ་མིན་པར་ཐལ། མྱོང་བ་དྲན་པའི་སྐྱེས་བུ་རྟག་པ་འགའ་
ཡང་མེད་པས་ཐལ་བ་དེ་ལ་འདོད་ལན་ཐེབས་པའི་ཕྱིར། དེས་ན་སྐྱེས་བུ་རྣམས་ཆོས་ཅན། 
མྱོང་བ་པོའི་བདག་རྟག་པས་དྲན་པ་བསྐྱེད་པ་མིན་པར་ཐལ། སྔར་མྱོང་བའི་བློ་དེ་ཉིད་ལས་
དྲན་པ་འབྱུང་བས་སོ། །
བདུན་པ་ནི། ལོག་སྲེད་འཁོར་བའི་རྒྱུ་ཡིན་ཅིང༌། བདག་མེད་རྟོགས་པས་དེ་འཇོམས་
ཞེ་ན་བདེན་པ་བཞིའི་སྡུག་བསྔལ་ལ་བརྟན་པའམ་རྟག་པ་དང་བདེ་བ་དང་ང་སྟེ་བདག་དང་
ང་ཡི་སྟེ་བདག་གི་ཞེས་སོགས་ཡང་དག་མིན་པ་སྟེ་རྣམ་པ་ཕྱིན་ཅི་ལོག་བཅུ་དྲུག་སྒྲོ་འདོགས་
པའི་ལོག་ཤེས་དང༌། དེ་ཡི་སྒོ་ནས་བདེ་སོགས་ལ་སྲེད་པ་ཆོས་ཅན། སྡུག་བསྔལ་གྱི་རྒྱུ་ཡིན་
ཏེ། དེ་ཡི་ཕན་བྱེད་ཡིན་པས་སོ། །བདེན་བཞི་དེ་ཉིད་ལ་ནི་ཕྱིན་
ཅི་ལོག་བཅུ་དྲུག་པོ་དེ་དང་འགལ་བའི་དོན་མི་རྟག་ལ་སོགས་དེ་ཁོ་ན་ཉིད་ཀྱི་རྣམ་པ་
བཅུ་དྲུག་རྗེས་སུ་རྟོགས་པ་ཅན་གྱི་ཡང་དག་པའི་ལྟ་བ་བདག་མེད་རྟོགས་པ་ལེགས་པར་

བསྒོམས་པ་ཡི་སྲེད་པ་རྗེས་འབྲང་དང་བཅས་པ་འཇོམས་པར་བྱེད་དོ། །བདེན་བཞིའི་རྣམ་
པ་མི་རྟག་ལ་སོགས་བཅུ་དྲུག་མངོན་སུམ་གྱིས་རྟོགས་པའི་ཡེ་ཤེས་ཆོས་ཅན། སྡུག་བསྔལ་
གྱི་གཉེན་པོ་ཡིན་ཏེ་སྲེད་པ་རྗེས་འབྲང་དང་བཅས་པ་འཇོམས་པས་སོ། །
གསུམ་པ་ལས་ལུས་སྤོང་བའི་གྲོལ་ལམ་དགག་པ་ལ་གསུམ། ལས་ལུས་ཡོད་ཀྱང་སྐྱེ་
བའི་ངེས་པ་མེད། ལས་ལུས་སྤོང་བའི་གཉེན་པོ་གྲུབ་པ་མེད། དཀའ་ཐུབ་ལས་ཀྱི་གཉེན་
པོར་འདོད་པ་དགག་པའོ། །དང་པོ་ནི། སྲེད་པ་མེད་ཀྱང་ལས་ལུས་ཡོད་ན་ཇི་ལྟར་ཐར་ཅེ་ན། 
སྲེད་པ་མེད་པའི་སྐྱེས་བུ་ཆོས་ཅན། ལས་དང་ལུས་གནས་ན་ཡང་འཁོར་བ་པར་སྐྱེ་བ་སྲིད་པ་
མ་ཡིན་ཏེ། རྒྱུ་གཅིག་ཉོན་མོངས་མེད་པའི་ཕྱིར་ནའོ། །ས་བོན་མེད་པར་མྱུ་གུ་མི་སྐྱེ་བ་བཞིན་
ནོ། །ཁྱབ་སྟེ། དེར་སྐྱེ་བ་དེ་ལས་ལུས་ཉོན་མོངས་ཏེ་རྒྱུ་གསུམ་པ་ཅན་ཡིན་པས་སོ། །
ལས་ལུས་སྤོང་བ་ལམ་དུ་འགྱུར་རོ་ཞེ་ན། གྲོལ་བ་དོན་གཉེར་ཆོས་ཅན། ཉོན་མོངས་
སྤོང་བ་ལས་མ་རྟོགས་པར་ལས་དང་ལུས་དག་སྤོང་བའི་ལམ་ལ་ནན་ཏན་རིགས་པ་མ་ཡིན་
པར་ཐལ། དེ་ལས་མ་རྟོགས་པའི་ལས་ལུས་སྤོང་བའི་གཉེན་པོ་དག་ནི་ཚད་མས་རྟོགས་
པ་མེད་པའི་ཕྱིར་དང༌། ཉོན་མོངས་པ་མ་སྤངས་པར་ལས་ལུས་སྤོང་བའི་ནུས་པ་མེད་པའི་
ཕྱིར་ཏེ། མེད་པ་ནི་ཡོད་ན་ལས་ངན་ལས་ལུས་སླར་ཡང་འབྱུང་བའི་ཕྱིར། ལས་སྲེད་གཉིས་
ཀ་ཟད་པའི་དོན་དུ་ཐབས་ལ་འབད་པ་བྱེད་དོ། །ཞེ་ན། དེ་ཆོས་ཅན། ལས་སྲེད་གཉིས་ཀ་
ཟད་པའི་དོན་དུ་འབད་ན་ཡང་ལས་རྐྱང་པ་ཟད་པའི་དོན་དུ་དུབ་པ་དོན་མེད་ཡིན་ཏེ། དེ་ཡི་
གཉེན་པོ་ཚད་མས་མ་གྲུབ་པའི་ཕྱིར་རོ། །
གསུམ་པ་ནི། གཅེར་བུ་པའི་སྟོན་པ་འཕེལ་བྱེད་ལ་སོགས་པ་ན་རེ། གཉེན་པོ་མེད་པའི་
རྟགས་མ་གྲུབ་སྟེ། ལུས་གདུང་བའི་དཀའ་ཐུབ་ཀྱིས་སྔོན་བྱས་པའི་ལས་ཀྱི་རྣམ་སྨིན་ལོངས་
སྤྱོད་པས་ཟད་པར་འགྱུར་ཞིང༌། ལས་གསར་པ་མ་བསགས་པས་གྲོལ་ལོ་ཞེ་ན། སྐྱེས་བུ་ཆོས་

ཅན། འབྲས་ཐ་དད་འབྱིན་པར་ནུས་པའི་ལས་ཡོད་དེ་འབྲས་བུ་ལོངས་སྤྱོད་ཆེ་ཆུང་སོགས་
སྣ་ཚོགས་པར་ཚད་མས་མཐོང་བའི་ཕྱིར་ཞེས་རྗེས་སུ་དཔག་ནུས་པ་དེས་ན་སེམས་ཅན་རེ་
རེའི་ལས་ཆོས་ཅན། སྐྲ་འབལ་བ་ལ་སོགས་པའི་དཀའ་ཐུབ་ཀྱི་ཉོན་མོངས་ཏེ་ཉམ་ཐག་པའི་
དངོས་པོ་ཅིག་གིས་ཁྱེད་བུད་མེད་ཐམས་ཅད་ཀྱིས་རྣམ་སྨིན་མྱོང་བའི་སྒོ་ནས་མི་ཟད་པ་སྟེ་མི་
མཛད་པར་ཐལ། ཁྱོད་རྣམ་སྨིན་གྱི་འབྲས་བུ་སྣ་ཚོགས་འབྱིན་པའི་ལས་ཡིན་པས་སོ། །དེ་
ཡི་གཞུང་འཛུགས་པ་ནི། ཟས་གཅད་པའི་གདུང་བ་ཆོས་ཅན། རང་གི་རྣམ་སྨིན་ལོངས་སྤྱོད་
པའི་ལས་དེ་དང་རིགས་མི་མཐུན་པ་ཅན་གྱི་ལས་གཞན་ཐམས་ཅད་ཀྱི་རྣམ་སྨིན་ཆུང་བ་ཙམ་
དུའང་བྱེད་པ་མིན་ཏེ། རྣམ་འགས་ཏེ། རང་གི་རྣམ་སྨིན་ལོངས་སྤྱོད་པའི་ལས་གཅིག་པོ་དེས་
བསྐྱེད་པའི་འབྲས་བུ་ནི་ཆུང་བར་འགྱུར་བ་ཙམ་ཡིན་པས་སོ། །ཅི་སྟེ་དཀའ་ཐུབ་ཀྱི་ནུས་
པ་ཡིས་ལས་རྣམས་ཀྱི་ནུས་པ་འདྲེས་པར་བྱས་ནས་གཅིག་གི་རྣམ་སྨིན་མྱོང་བས་རྣམ་སྨིན་
ཐམས་ཅད་ཟད་པར་འགྱུར་རོ་ཞེ་ན། དཀའ་ཐུབ་དེ་དགེ་བའམ་ལས་ངན་གྱི་འབྲས་བུ་སྡུག་
བསྔལ་ཡིན། 
དང་པོ་ལྟར་ན། ཉོན་མོངས་ཆ་འགས་ཏེ། བ་སྤུ་གཅིག་རྟོགས་པ་ལྟ་བུ་ཆོས་ཅན། ཁྱོད་
ཀྱི་ལུས་མ་ལུས་པ་སྤོང་བའམ། ཟད་པར་བྱེད་ནུས་པར་ཐལ། ཁྱོད་ཀྱི་ལས་ཀྱི་རྣམ་སྨིན་
ཆ་གཅིག་ཟད་པར་བྱས་པས་སོ། །རྟགས་ཁས་སོ། །ཡང་ལས་ཀྱི་རྣམ་སྨིན་ཀུན་ཆོས་ཅན། 
ལུས་གདུང་བའི་ཉོན་མོངས་ཁྱོད་ཀྱི་གཉེན་པོར་མེད་པར་ཐལ། ཁྱོད་ཀྱི་ནུས་པ་ཟད་བྱེད་
དཀའ་ཐུབ་དེ་ཉོན་མོངས་དེ་སྡུག་བསྔལ་ལས་གཞན་དགེ་བར་གྱུར་པ་འདོད་པས་ནའོ། །ཅི་
སྟེ་དཀའ་ཐུབ་དེ་ཉོན་མོངས་པའམ་སྡུག་བསྔལ་ཉིད་ཡིན་ཞེ་ན། དཀའ་ཐུབ་དེ་ནི་ཆོས་ཅན། 
ལས་ངན་གྱི་འབྲས་བུ་ཡིན་པར་ཐལ། ཚོར་བ་སྡུག་བསྔལ་ཉིད་ཡིན་པས་སོ། །འདོད་ན་
ཆོས་ཅན། ལས་ཐམས་ཅད་ཀྱི་ནུས་པ་འདྲེས་པར་བྱས་ནས་ཟད་པར་བྱེད་པའི་ཐར་ལམ་དུ་

འགྱུར་བ་མིན་པར་ཐལ། འདིས་ཏེ་འདོད་པ་དེ་ཡི་ཕྱིར། སྲེད་པ་ལས་ཀྱི་རྒྱུ་ཡིན་ན། ལམ་
སྲེད་པ་ཟད་བྱེད་ཡིན་པས་ལས་ཀྱི་གཉེན་པོར་འདོད་དགོས་པས་ཁ་བླངས་ནང་འགལ་ལོ་ཞེ་
ན། 
གང་ཡང་སྟེ་བདག་མེད་མངོན་སུམ་གྱིས་མཐོང་བའི་ཡེ་ཤེས་ཆོས་ཅན། སྐྱོན་མ་འོངས་
པའི་ཆགས་སོགས་རྣམས་རང་རྒྱུད་ལྡན་གྱི་རྒྱུད་ལ་འགོག་པར་བྱེད་དེ། སྐྱེ་འདོད་ཉེས་པ་
བཅོམ་པ་སྟེ། མ་འོངས་པའི་ཆགས་སོགས་ཀྱི་རྒྱུ་སྲེད་པ་འཇོམས་པའི་ཕྱིར། ཆོས་ཅན་སྔར་
བྱས་ཟིན་གྱི་ལས་རྫས་ཡོད་ད་ལྟ་དངོས་སུ་ཉམས་པར་བྱེད་པ་ཇི་ལྟར་འགྱུར་ཏེ། མི་འགྱུར་
བར་ཐལ། སྲེད་པ་དེས་བསྐྱེད་པའི་ལས་མ་འོངས་པ་སྐྱེ་བ་འགོག་པར་ནུས་པ་ཙམ་ཡིན་པ་
དེ་ཡི་ཕྱིར། གལ་ཏེ་ལས་ལས་ཀྱང་སྲེད་བྲལ་ལ་ཉོན་མོངས་སྐྱེ་བས་མི་གྲོལ་ལོ་ཞེ་ན། ཆགས་
བྲལ་སྐྱེས་བུ་ཆོས་ཅན། རང་གི་ལས་ལས་སྐྱེ་བ་མ་ཡིན་པར་ཐལ། སྲེད་པ་མེད་པས་སོ། 
། ཁྱབ་སྟེ། སྐྱོན་སྲེད་པ་དང་ལྡན་ན་ལས་ངན་བྱེད་པར་འགྱུར་གྱི། ལྡོག་པ་སྲེད་པ་མེད་པ་ལས་
ནི། ལས་ངན་སོག་པ་མིན་ནོ། །གལ་ཏེ་ལས་དགེ་བ་ལས་བདེ་བ། དེ་ལས་འདོད་ཆགས། མི་
དགེ་བ་ལས་སྡུག་བསྔལ། དེ་ལས་ཞེ་སྡང་འབྱུང་བས་ལས་ལས་ཀྱང་ཉོན་མོངས་སྐྱེ་བའི་ཕྱིར་
རོ་དེ་ཞེ་ན། བདག་ལ་སྤངས་པའི་སྐྱེས་བུ་ཆོས་ཅན། བདེ་བ་ལས་ཀྱང་རང་རྒྱུད་ལ་འདོད་
ཆགས་སྐྱེ་བར་མི་འགྱུར་ཏེ། ལོག་པའི་རྣམ་རྟོག་མེད་པར་ཡིན་པའི་ཕྱིར་རོ། །
གཉིས་པ་དེ་ལས་བདེ་གཤེགས་གྲུབ་པ་ནི། བཅོམ་ལྡན་འདས་ཆོས་ཅན། བདེ་
གཤེགས་གྲུབ་སྟེ། ཁྱོད་བདེན་བཞི་སྟོན་པའི་སྐྱོབ་པ་མཐར་ཐུག་དེ་ལས་ཏེ་དེ་ཡིན་པས་ཕྱིར། 
ཡང་བདེ་གཤེགས་གྲུབ་སྟེ། དེ་ཁོ་ན་ཉིད་མཁྱེན་པ་དང་བརྟན་པར་མཁྱེན་པ་དང༌། མ་ལུས་
པར་མཁྱེན་པ་སྟེ་མཁྱེན་པ་ཁྱད་པར་གསུམ་དང་ལྡན་པའི་སྐྱེ་བུ་མཐར་ཐུག་ཡིན་པའི་ཕྱིར་
ཁྱབ་སྟེ། རྟོགས་པ་ཕུན་ཚོགས་མཁྱེན་པ་ཁྱད་པར་གསུམ་པོ་དེ་བདེ་བར་གཤེགས་པའི་དོན་

ཡིན་ཕྱིར། བཅོམ་ལྡན་འདས་ཆོས་ཅན། ཕྱི་རོལ་པ་དང་སློབ་པ་དང་མི་སློབ་པ་ཉན་རང་དགྲ་
བཅོམ་ལས་ལྡོག་སྟེ། རིམ་བཞིན་དེ་ཁོ་ན་ཉིད་མཁྱེན་པ་དང༌། མཁྱེན་པ་བརྟན་པ་དང༌། མ་
ལུས་པར་མཁྱེན་པ་དེའི་ཕྱིར། (གསུམ་པ།)དེ་ལས་ལམ་གོམས་སྟོན་པ་གྲུབ་པ་ནི། ཆོས་ཅན་གཞན་དོན་
མཁྱེན་པའི་དོན་དུ་སྦྱོར་བའི་ལམ་གོམས་པ་གྲུབ་སྟེ། མཁྱེན་པ་ཁྱད་པར་གསུམ་ལྡན་གྲུབ་པ་
དེའི་ཕྱིར། །དེས་ན་རྒྱུའི་སྐབས་ཀྱི་ལམ་གོམས་པ་དེ་ལ་སྟོན་པ་ཞེས་བརྗོད་དེ། སྟོན་པ་མཚན་
ཉིད་པའི་རྒྱུ་ཡིན་ཕྱིར། 
བཞི་པ་དེ་ལས་ཕན་བཞེད་གྲུབ་པ་ནི་བདེ་གཤེགས་ཆོས་ཅན། རྒྱུ་ཡི་སྐབས་ཀྱི་བརྩེ་བ་
སྔོན་དུ་སོང་སྟེ། བདག་མེད་མངོན་སུམ་གྱིས་མཐོང་བའི་ལམ་གོམས་པ་དེ་ལས་སོ། །བཅོམ་
ལྡན་འདས་ཆོས་ཅན། བརྩེ་བ་མངའ་སྟེ། རང་དོན་མཁྱེན་པ་ཁྱད་པར་གསུམ་གྲུབ་ན་ཡང་
གཞན་ངོར་ཐུགས་སུ་ཆུད་པའི་ཆོས་ཟབ་ལ་རྒྱ་ཆེ་བ་སྟོན་པའི་མཛད་པ་མི་འདོར་བར་སྒྲུབ་
པའི་ཕྱིར་ལྔ་པ་དེ་ལས་ཚད་མར་གྲུབ་པ་ནི། དེ་ཆོས་ཅན། གྲོལ་བ་དོན་གཉེར་ལ་ཚད་མའི་
སྐྱེས་བུ་ཡིན་ཏེ། གང་ཕྱིར་ཐར་པ་དོན་གཉེར་ལ་ལེགས་ཤིང་གཏན་དུ་ཕན་པའི་བརྩེ་བ་དང་
བདེན་པ་འབའ་ཞིག་གསུང་བའི་ཡེ་ཤེས་ཁྱད་པར་གསུམ་ལྡན་བརྙེས་པས་ནའོ། །ཡེ་ཤེས་
ཁྱད་པར་གསུམ་ལྡན་དེས་ཆོས་ཅན། སྒྲུབ་བྱེད་བཅས་པ་ཡིན་ཏེ། བདག་མེད་མངོན་སུམ་དུ་
མཐོང་བའི་གོམས་པས་བསྐྱེད་པས་སོ། །དེས་ན་བཅོམ་ལྡན་འདས་ཆོས་ཅན། སྐྱོབ་པ་ཡིན་
ཏེ། ལེགས་བདེན་དེ་གསུང་བ་ཡང་མངོན་སྦྱོར་བ་དང་ལྡན་པའི་སྐྱེས་བུ་མཐར་ཐུག་ཡིན་
པས་སོ། །གཉིས་པ་ཚད་མར་བསྟོད་པའི་དགོས་པ་ནི། བཅོམ་ལྡན་འདས་ལ་ཡོན་ཏན་དུ་མ་
མངའ་བ་ལ་ཚད་མར་གྱུར་པ་ཞེས་བསྟོད་པའི་དགོས་པ་ཅི་ཞེ་ན། 
ཚད་མ་མདོར། བཅོམ་ལྡན་འདས་ལ་ཚད་མར་གྱུར་པ་དེ་ལྟ་བུའི་དངོས་པོའི་སྒོ་ནས་
བསྟོད་པ་ནི་ཆོས་ཅན། དགོས་པ་ཡོད་དེ། བཅོམ་ལྡན་འདས་དེ་ཡི་བསྟན་པ་གསུང་རབ་ཉིད་

ལ་ཚད་མའི་དེ་ཁོ་ན་ཉིད་གྲུབ་པ་ཡིན་གྱི་རང་དགར་རྟགས་ནས་བཞག་པ་མིན་ཞེས་བསྟན་
པའི་དོན་ཡིན་པས་སོ། །མངོན་སུམ་བསྟན་མོད། རྗེས་དཔག་ཇི་ལྟར་གསུངས་ཞེ་ན། བཅོམ་
ལྡན་འདས་ཆོས་ཅན། རྗེས་དཔག་ཚད་མར་བཞེད་དེ། རྗེ་དཔག་ཚད་མ་ཡིན་པ་མ་ལྡོག་པའི་
ཕྱིར་དང༌། ལྡོག་པར་མ་ཟད་ཅུང་ཟད་སྐྱེ་བའི་བདག་ཉིད་ཅན། གང་དེ་ཐམས་ཅད་འགག་
པའི་ཆོས་ཅན་ཞེས་རྗེས་དཔག་གི་རྟེན་དུ་གྱུར་པའི་སྦྱོར་བ་རྣམ་པ་དུ་མུ་ནི་ཁྱོད་ཉིད་གསུང་
རབ་ལས་མཐོང་བའི་ཕྱིར། སྦྱོར་བ་གསུངས་པས་རྗེས་དཔག་གསུངས་པར་ཇི་ལྟར་འགྱུར་
ཞེ་ན། 
ཤེས་བྱ་ཆོས་ཅན། སྒྲུབ་ངག་ཡང་དག་བསྟན་ན་རྗེས་དཔག་བསྟན་པ་ཡིན་ཏེ། ཆོས་
དང་མེད་ན་མི་འབྱུང་བའི་ཕྱོགས་ཆོས་ཅན་གྱི་གཏན་ཚིགས་ཡང་དག་ནི་རྗེས་དཔག་གི་རྟེན་
ཡིན་པས་སོ། །མེད་ན་མི་འབྱུང་བ་ཇི་ལྟར་བཤད་སྙམ་ན། ཆོས་ཅན། རྟགས་ཆོས་འབྲེལ་བ་
དེའང་གསལ་བར་བཤད་དེ། གཏན་ཚིགས་སྐྱེ་བའི་བདག་ཉིད་ཅན་སོགས་ལ་བསྒྲུབ་བྱའི་
ཆོས་འགག་པའི་ཆོས་ཅན་སོགས་ཀྱིས་ཁྱབ་པ་ནི་དངོས་སུ་བསྟན་པའི་ཕྱིར་རོ།།      །། ཚད་
མ་གྲུབ་པའི་འགྲེལ་པ་མཁས་པའི་དབང་པོ་ཀུན་དགའ་བའི་གསུང་རབ་ལས་ཚིག་ཅུང་ཟད་
ཚིག་བསྡུས་ཏེ་ལེགས་པར་བཤད་པ་འདིས་བསྟན་པ་དང་སེམས་ཅན་མང་པོ་ལ་ཕན་པ་རྒྱ་
ཆེན་པོ་འབྱུང་བར་གྱུར་ཅིག།      །། 

༄༅། །མངོན་སུམ་ལེའུའི་རྣམ་བཤད་བཞུགས་སོ། །
གསུམ་པ་ལ། ཚད་མའི་གྲངས་དང་ཡུལ་ལ་ལོག་རྟོག་བསལ། མངོན་སུམ་རང་གི་ངོ་བོ་
ལ་ལོག་རྟོག་བསལ། མངོན་སུམ་ཚད་མའི་འབྲས་བུ་ལ་ལོག་རྟོག་བསལ་བའོ། །
དང་པོ་ལ། གྲངས་ཅན་ནི། མངོན་སུམ་རྗེས་དཔག་སྒྲ་བྱུང་དང་གསུམ་ཁོ་ནའོ་ཞེས་ཟེར། 
རིགས་པ་ཅན་ནི་དེ་གསུམ་དང་དཔེའམ་ཉེར་འཇལ་ལམ་དང་བཞི་ཁོ་ནའོ་ཟེར་རོ། །རྒྱལ་
དཔོག་པ་ནི། དེ་བཞི་དང་དོན་གྱི་གོ་བ་དང༌། དངོས་པོ་མེད་པའི་ཚད་མ་དང་དྲུག་ཁོ་ནའོ་
ཟེར། ཙ་ར་ཀ་པ་ནི། རིགས་པ་དང་མི་དམིགས་པ་དང་སྲིད་པ་དང་ཞེས་གྲགས་པ་དང༌། སྙམ་
སེམས་པ་ཞེས་པ་གཞན་དག་ཀྱང་ཡོད་དོ་ཅེས་ཟེར་རོ་ཞེས་དང༌། རྒྱང་འཕེན་པ་ནི། མངོན་
སུམ་ཁོ་ན་ཚད་མ་ཡིན་གྱི། རྗེས་དཔག་ཚད་མ་མེད་དེ། རྟགས་ཐམས་ཅད་འཁྲུལ་པའི་ཕྱིར་
རོ། །ཞེས་རིགས་ཐིགས་ཕྱོགས་ལྔར་ཀ་ཤིའོ། །
དེ་དགག་པ་ནི། ཚད་མ་མདོར། མངོན་སུམ་དང་ནི་རྗེས་སུ་དཔག ། ཚད་མའོ་མཚན་
ཉིད་གཉིས་གཞལ་བྱ། །དེ་ལ་རབ་སྦྱོར་ཕྱིར་ཚད་མ། །གཞན་ནི་ཡོད་པ་མ་ཡིན་ནོ། །ཞེས་པ་
འགྲེལ་ཏེ། དེ་ལ་གཉིས། གྲངས་ངེས་དངོས་ཀྱི་རྣམ་འགྲེལ་དང༌། གྲངས་གཞན་སེལ་པའི་
རྣམ་འགྲེལ་ལོ། །
དང་པོ་ལ་གཉིས། རྟགས་འགོད། ཚུལ་སྒྲུབ་པའོ། །དང་པོ་ནི། ཚད་མའི་གྲངས་ངེས་
བྱེད་པ་ན་ཆོས་ཅན། ཚད་མའི་ཁྱད་པར་ལ་མངོན་སུམ་རྗེས་དཔག་གཉིས་སུ་གྲངས་ངེས་ཏེ། 
གཞལ་བྱ་ལ་རང་སྤྱི་གཉིས་སུ་གྲངས་ངེས་པའི་ཕྱིར། 

གཉིས་པ་ལ་བརྒྱད། རང་སྤྱི་གཉིས་སུ་ངེས་པའི་ཚུལ། རང་སྤྱི་གཉིས་ཀྱི་རང་བཞིན་
བཤད། རང་སྤྱིའི་འཇོག་བྱེད་འཁྲུལ་པ་དགག སྤྱི་མཚན་དོན་དམ་མིན་པར་སྒྲུབ། དོན་བྱེད་
ནུས་སོགས་རང་མཚན་ཡིན། སྤྱི་མཚན་དེའི་དབྱེ་བ་བསྟན། རང་མཚན་གཅིག་པུ་འཇུག་
ཡུལ་ཡིན། གཉིས་སུ་ངེས་པས་འཕྲོས་བཅས་བཤད་པའོ། །
དང་པོ་ནི། རྟགས་མ་གྲུབ་ཟེར་ན། གཞལ་བྱ་ཆོས་ཅན། རང་སྤྱི་གཉིས་སུ་ངེས་ཏེ། དོན་
དམ་པར་དོན་བྱེད་ནུས་པ་དང་མི་ནུས་པ་གཉིས་སུ་ངེས་པས་སོ། །དབང་ཤེས་འཁྲུལ་པ་ལ་
སྣང་བའི་སྐྲ་ཤད་སོགས་རང་སྤྱི་གཉིས་ཀ་མིན་ཡང༌། གཞལ་བྱ་ཡིན་པས་ཡུལ་གཉིས་སུ་མ་
ངེས་ཞེ་ན། 
རབ་རིབ་ཀྱིས་མིག་དབང་དཀྲུགས་པས་ནམ་མཁར་སྐྲ་ཤད་འཛག་པར་སྣང་བའི་
དབང་ཤེས་ཆོས་ཅན། རང་ལ་སྣང་བའི་ཕྱི་རོལ་གྱི་སྐྲ་ཤད། ཁྱོད་ཀྱི་བཟུང་དོན་མིན་ཏེ། ཐ་
སྙད་བྱེད་པའི་རྟོག་ལྡན་གྱིས་དེ་ཁྱོད་ཀྱི་བཟུང་དོན་དུ་མོས་པ་མེད་པས་སོ། །གཞལ་བྱ་ཆོས་
ཅན། རང་སྤྱི་གཉིས་ལས་མ་རྟོགས་པའི་ཁྱོད་ཀྱི་ཁྱད་པར་ཕུང་གསུམ་མེད་དེ། 
འདྲ་དང་མི་འདྲ་སྟེ་གཞན་དང་ཐུན་མོང་བ་དང་ཐུན་མོང་མིན་པ་གཉིས་སུ་ངེས་པའི་ཕྱིར་
དང་ཆོས་ཅན་དང་ཆོས་འདྲ། རྗོད་བྱེད་སྒྲ་ཡི་དངོས་ཡུལ་ཡིན་པ་དང་མིན་པ་གཉིས་སུ་ངེས་
པའི་ཕྱིར་དང༌། རྒྱུ་མཚན་གཞན་སྔོན་གྱི་བརྡ་དྲན་དང་ཡིད་བྱེད་སོགས་རྒྱུར་ཡོད་པ་ན་འཇལ་
བྱེད་དུ་ཡོད་པའི་བློ་ཚད་མའི་ཡུལ་དང༌། རང་མཚན་མེད་ན་འཇལ་བྱེད་དུ་མེད་པ་སྟེ་མངོན་
སུམ་གྱི་ཡུལ་གཉིས་སུ་ངེས་པའི་ཕྱིར། 
དོན་ལ་གཙོ་སྲེག་བྱེད་བཞིན་པའི་མེ་གང་ཡིན་དེ་ཆོས་ཅན། འབྲས་བུ་དོན་གཉེར་གྱི་
འཇལ་དུ་རུང་བ་ལ། དོན་དམ་དུ་བྱས་པ་ལུགས་འདིར་དོན་དམ་པར་ཡོད་པ་ཡིན་ཏེ། དེ་ཡི་
ལུགས་ལ་དོན་དམ་པར་དོན་བྱེད་ནུས་པས་སོ། །འདུས་མ་བྱས་ནམ་མཁའ་ཆོས་ཅན། ཀུན་

རྫོབ་དུ་ཡོད་དེ། དོན་བྱེད་པ་ལས་གཞན་ཏེ། དོན་མི་བྱེད་པར་བཏགས་པའི་སྒོ་ནས་ཡོད་
པས་སོ། །ཆོས་ཅན་སྔ་མ་དེ་ཆོས་ཅན། རང་མཚན་ཡིན་ཏེ་དོན་དམ་དུ་ཡོད་པའི་དངོས་པོ་
ཡིན་པས་སོ། །ཆོས་ཅན་ཕྱི་མ་ཆོས་ཅན། སྤྱི་མཚན་ཡིན་ཏེ། ཀུན་རྫོབ་དུ་ཡོད་པས་སོ། །
གཉིས་པ་ལ་གཉིས་ལས། དང་པོ་རང་མཚན་གྱི་འཇོག་བྱེད་ལ་རྩོད་པ་སྤང་བ་ནི། དབུ་
མ་པ་ན་རེ། གལ་ཏེ་དོན་དམ་པར་དོན་བྱེད་ནུས་པ་རང་མཚན་གྱི་མཚན་ཉིད་དུ་མི་འགྱུར་ཏེ། 
དེ་རང་མཚན་ལ་མེད་པའི་ཕྱིར་རོ། །ཆོས་ཐམས་ཅད་དེ་གང་གི་ཡང་དོན་དམ་པར་འབྲས་བུ་
བྱེད་པའི་ནུས་པ་མེད་པའི་ཕྱིར་ཞེ་ན། ཤེས་བྱ་ཆོས་ཅན། དོན་དམ་པར་དོན་བྱེད་ནུས་པ་མེད་
པ་མ་ཡིན་པར་ཐལ། ས་བོན་རང་མཚན་སོགས་ནི་མྱུ་གུ་རང་མཚན་སོགས་ལ་ཕན་འདོགས་
ནུས་པར་མཐོང་བས་སོ། །
གལ་ཏེ་ས་བོན་ལས་མྱུ་གུ་སྐྱེ་བ་དེ་ཡང་ཀུན་རྫོབ་དུ་སྐྱེ་ཡི་དོན་དམ་པར་མིན་ནོ་ཞེས་
འདོད་ན། ཅི་སྟེ་དེ་ལྟར་འགྱུར་ལ་ས་བོན་རང་མཚན་ཆོས་ཅན། ཀུན་རྫོབ་དུ་དོན་བྱེད་ཅེས་
མིང་འདོགས་རུང་གི་དོན་ལ་འབྲས་བུ་བྱེད་པ་མེད་པ་ཡིན་ཏེ། དེ་རུང་གི་དོན་ལ་མཁས་པ་
ནས་བྱིས་པའི་བར་གྱི་སྙོན་མི་ནུས་པར་འབྲས་བུ་བསྐྱེད་པར་མཐོང་པས་སོ། །ཤཱཀྱའི་ལྟར་
ན། ཀུན་རྫོབ་ཆོས་ཅན། དངོས་པོ་དེ་ལྟར་འགྱུར་བར་ཐལ། ཇི་ལྟར་དོན་བྱེད་ནུས་པས་སོ། 
། ཞེས་གལ་ཏེ་ཀུན་རྫོབ་དུ་དོན་བྱེད་པ་དེ་རང་སྤྱི་ཀུན་ལ་ཡོད་པས་རང་མཚན་གྱི་མཚན་ཉིད་
འཁྲུལ་ལོ་ཞེ་ན། སྤྱི་མཚན་ཆོས་ཅན། འབྲས་བུ་བསྐྱེད་པ་མ་ཡིན་པར་ཐལ། ཐ་ན་རང་འཛིན་
གྱི་བློ་ཙམ་ཡང་བསྐྱེད་པ་མིན་པས་སོ། །དེར་ཐལ། རང་འཛིན་གྱི་བློ་ལ། ཕན་བཏགས་ནས་
དེ་ཁྱོད་ཀྱི་རྗེས་སུ་འགྲོ་ལྡོག་བྱེད་པ་མ་མཐོང་བའི་ཕྱིར་རོ། །ཁྱབ་སྟེ། མིག་དང་གཟུགས་
སོགས་བློ་བཞིན་ནོ། །དེས་ན་བརྡ་དར་ནས། བཤད་པ་ཡིན་ལ། བུམ་པ་འཛིན་པའི་རྟོག་པ་
ཆོས་ཅན། ཆོས་གསུམ་ལྡན་གྱི་བུམ་པའི་རྫས་རང་གི་བཟུང་དོན་དུ་བྱས་ནས་དངོས་སུ་མི་སྐྱེ་

སྟེ། རང་རྒྱུ་བརྡ་དང་རྩོལ་བ་དང་ཡིད་བྱེད་སྔ་མ་སོགས་ལས་སྐྱེ་བས་སོ། །བུམ་པ་འདེགས་
འཇོག་གི་ལས་དང་བུམ་པའི་སྤྱི་དང༌། བུམ་པའི་གྲངས་སོགས་འཛིན་པའི་བློ་རྟོག་པ་ཆོས་
ཅན། བུམ་པ་ལས་རྫས་ཐ་དད་པའི་དེ་རྣམས་ལས་མི་སྐྱེ་སྟེ། རྟགས་འདྲའོ། །
གཉིས་པ་སྤྱི་མཚན་གྱི་འཇོག་བྱེད་ལ་རྩོད་པ་སྤང་བ་ནི། དོན་མི་བྱེད་པ་སྤྱི་མཚན་ཡིན་
ན། སྐྲ་སོགས་ཀྱང་སྤྱིར་ཐལ་ཞེ་ན། སྐྲ་ཤད་འཛག་སྣང་གི་དབང་ཤེས་ཆོས་ཅན། རང་ལ་
སྣང་བའི་ཕྱི་ཡི་སྐྲ་ཤད་ཁྱོད་ཀྱིས་ཞེན་ནས་གཞལ་བྱའི་སྤྱི་མིན་ཏེ། ཁྱོད་ཀྱིས་དེ་དོན་ཏེ། ཡུལ་
དུ་ཞེན་པ་མེད་པས་སོ། །འོ་ན་དངོས་མེད་སྤྱིར་མི་འགྱུར་བར་ཐལ་ལོ་ཞེ་ན། དངོས་མེད་ཆོས་
ཅན། ཡུལ་དུ་ཞེན་པ་མེད་པས་སྤྱི་མཚན་མིན་པར་མི་འགྱུར་ཏེ། ཤེས་བྱར་འཛིན་པའི་སྒོ་
ནས་ཐ་སྙད་བྱེད་པ་ཡོད་པའི་ཕྱིར། སྐྲ་སོགས་ཀྱང་སྤྱིར་ཐལ་ལོ་ཞེ་ན། དེ་དག་གི་ཡང་ནས་
བཀག་མེད་ལ། སྐྲ་ཤད་འཛག་སྣང་གི་དབང་ཤེས་འཁྲུལ་པའི་སྣང་བ་ལ་རྟོག་པས་སྐྲ་ཤད་
དུ་བཏགས་ཆ་ཆོས་ཅན། སྤྱི་མཚན་ཡིན་ཏེ། རྟོག་པའི་སྣང་ཡུལ་ཡིན་པས་སོ། །
དེ་འདྲའི་དབང་ཤེས་འཁྲུལ་པ་རང་མཚན་གཅིག་ལ་སྐྲ་སོགས་སུ་གསལ་བར་སྣང་བའི་
ཆ་དེ་ཆོས་ཅན། ཕྱི་རོལ་མིན་ཡང་གསལ་བར་སྣང་དུ་རུང་སྟེ། ཤེས་པའི་ངོ་བོའི་དོན་ཏེ་རང་
མཚན་ཡིན་པའི་ཕྱིར། སྐྲ་སོགས་ཞེས་བྱ་ནས་ཡིན་ལ། དེ་འདྲའི་དབང་ཤེས་འཁྲུལ་བའི་
རྗེས་སུ། དེ་ལ་སྣང་བའི་སྐྲ་སོགས་རང་མཚན་ནོ་ཞེས་འཛིན་པའི་རྟོག་པ་ཆོས་ཅན། སྤྱི་ཡི་
སྤྱོད་ཡུལ་ཅན་ཡིན་ཏེ། རྟོག་པ་ཡིན་པས་སོ། །
སྐྲར་སྣང་ནས་ཡིན་ནོ་ལ། དེ་འདྲའི་དབང་ཤེས་ཆོས་ཅན། སྣང་བ་ལྟར་གྱི་རང་གི་གཟུང་
དོན་མེད་དེ། དབང་ཤེས་འཁྲུལ་པ་ཡིན་བས་སོ། །སྤྱི་རྣམ་ཆོས་ཅན། རང་མཚན་དུ་ཐལ། 
ཤེས་པའི་ངོ་བོའི་དོན་ཡིན་པས་སོ། །ཞེ་ན། བུམ་པའི་སྤྱི་འཛིན་རྟོག་པ་རང་མཚན་གཅིག་ལ་
སྣང་བའི་སྤྱི་རྣམ་ཆོས་ཅན། རང་མཚན་དུ་ཐལ་ཞེས་པའི་སྐྱོན་གྱིས་སངས་རྒྱས་པ་ལ་གནོད་

པ་ཡོད་པ་མིན་པར་ཐལ། དེ་ལྟར་ཐལ་བ་ལ་སངས་རྒྱས་པས་འདོད་ལན་ཐེབས་པས་སོ། །
དོན་གྱི་ངོ་བོ་ནས་བརྟེན་ཕྱིར་རོ་ལ། བུམ་པའི་སྤྱི་མཚན་རྟོག་པ་ལ་སྣང་བའི་སྤྱི་རྣམ་ཕྱི་
ཡི་བུམ་པར་བཏགས་ཆ་ཆོས་ཅན། བུམ་པའི་སྤྱི་ཡིན་ཏེ། བུམ་གསལ་ཀུན་ལ་ཁྱབ་བྱེད་ཐུན་
མོང་བར་རྟོག་པ་ལ་སྣང་ཞིང༌། བུམ་པའི་སྤྱི་མཚན་ནི་རྟོག་པའི་དངོས་ཡུལ་ཡིན་པས་སོ། །
བཞི་པ་ལ་བརྒྱད་ལས། སྒྲ་ཡི་དངོས་ཀྱི་བརྗོད་བྱ་ཡིན་པས་སྒྲུབ་པ་ལ་གཉིས། དངོས་ཀྱི་
དོན་དང་རྩོད་པ་སྤང་བ་གཉིས་སོ། །དང་པོ་ནི་གཟུགས་སོགས་རང་མཚན་སྤྱིའོ། །ཞེ་ན། 
བརྗོད་བྱ་ཉིད་ནས་འབྲས་བཅས་ཉིད་ཕྱིར་རོ་ལ། དངོས་པོ་གཟུགས་རང་མཚན་ཆོས་
ཅན། སྤྱི་དེ་མ་ཡིན་ཏེ། རྗོད་བྱེད་དངོས་ཀྱི་བརྗོད་བྱ་མིན་པས་སོ། །ཁྱབ་སྟེ། སྤྱི་ཡིན་ན་དེ་ཡི་
དངོས་ཀྱི་བརྗོད་བྱ་ཡིན་པའི་ཕྱིར། རྟགས་མ་གྲུབ་ན། ཤེས་བྱ་ཆོས་ཅན། དབང་ཚོགས་དོན་
མེད་པར་ཐལ། གཟུགས་སོགས་རང་མཚན་སྒྲ་རྟོག་གིས་སྣང་ནས་རྟོགས་པས་སོ། །ཐལ་
བ་ལས་ཆོས་ཅན། གཟུགས་སོགས་རང་མཚན་སྒྲ་རྟོག་གིས་སྣང་ནས་མི་རྟོགས་ཏེ། དབང་
ཚོགས་དོན་ཡོད་པས་སོ། །
གཉིས་པ་ནི། མང་བསྐུར་བ་ན་རེ། མིང་སོགས་ལྡན་མིན་འདུ་བྱེད་ཁོ་ན་སྒྲ་ཡི་བརྗོད་བྱ་
ཡིན་ཞེ་ན། འཆད་པ་པོའི་རྟོག་པ་ལ་སྣང་བའམ་ཉན་པ་པོའམ་བརྗོད་བྱ་དང་གཅིག་ཏུ་གྱུར་
བའམ་དེ་གསུམ་གང་དང་ཡང་འབྲེལ་པ་མེད་པའི་མིང་སོགས་ཁོ་ན་བརྗོད། དང་པོ་གཉིས་
ལྟར་ན། བུམ་སྒྲ་ཆོས་ཅན། ཉན་པ་པོས་ཁྱོད་ལས་བུམ་པ་ཐུན་མོང་མ་ཡིན་པར་གོ་ནས་དོན་
བུམ་པར་ལ་འཇུག་པར་མི་འགྱུར་བར་ཐལ། བུམ་པ་མ་བརྗོད་པས་སོ། །རྟགས་ཁས་སོ། །
གལ་ཏེ་དོན་ལ་ནས་གྱུར་ནའི་དོན། བུམ་པ་དེ་དང་དེ་ཡི་མིང་སོགས་འདྲ་བས་གཅིག་ཏུ་
འཁྲུལ་ནས་བུམ་པ་ལ་འཇུག་གོ་ཞེ་ན། དུས་ཀུན་དང་ཡུལ་ལ་འཁྲུལ་མིན་ལ། བུམ་པ་དང་
དེ་ཡི་མིང་སོགས་ཆོས་ཅན། ཡུལ་དུས་ཐམས་ཅད་དུ་གཅིག་ཁོ་ནར་འཁྲུལ་བས་མ་ཁྱབ་པར་

ཐལ། རྫས་ཐ་དད་ལས་འདྲ་བའི་སྒོ་ནས་གཅིག་ཏུ་འཁྲུལ་བར་གྱུར་པ་ཙམ་ཡིན་པས་སོ། ཚེ་
མ་བཞིན་ནོ། །
ཤེས་པ་ལ་ནས་སྐྱེ་ཕྱིར་ལ། འོ་ན་བུམ་སྒྲ་ལས་བུམ་པ་ལ་མི་འཇུག་པར་ཐལ། བུམ་
འཛིན་རྟོག་པའི་གཟུགས་བརྙན་བུམ་པར་བཏགས་ཆ་བརྗོད་པས་སོ་ཞེ་ན། རྟོག་པ་ལ་སྣང་
བའི་རྣམ་པ་ཕྱི་རོལ་དུ་བཏགས་ཆ་བརྗོད་དེ། སྒྲ་ཡི་བརྗོད་བྱར་འདོད་པའི་ལུགས་ལ་ཆོས་
ཅན། བུམ་སྒྲ་ལས་བུམ་པ་མི་གོ་བའི་སྐྱོན་མེད་དེ། བུམ་སྒྲ་ལས་ཉན་པ་པོའི་རྒྱུད་ལ་བུམ་
པའི་རྣམ་པར་སྣང་བའི་བློ་སྐྱེ་ཞིང༌། རྣམ་པ་དེ་བུམ་པར་འཁྲུལ་ནས་བུམ་པ་གོ་བས་སོ། །
གཞན་མིང་སོགས་སྒྲ་ཡི་བརྗོད་བྱར་འདོད་པའི་ལུགས་ལ་ཆོས་ཅན། རྣམ་པ་ཕྱི་རོལ་དུ་
འཁྲུལ་ནས་སྒྲ་ལས་ཕྱི་རོལ་དུ་འཇུག་པ་དེ་མེད་པར་ཐལ། ཕྱི་རོལ་དོན་དུ་སྣང་བའི་བློ་མེད་
པས་སོ། །དེ་ཁས་ལེན་ན་ཡང༌། 
རྣམ་ཤེས་ལས་ནས་མེད་ཕྱིར་རོ་ལ། བུམ་སྒྲ་ལས་དེ་གོ་བའི་རྟོག་པ་ཆོས་ཅན། ལྡན་
མིན་འདུ་བྱེད་ཡིན་པའི་མིང་སོགས་རང་མཚན་རང་གི་བཟུང་དོན་དུ་ཚད་མས་མ་གྲུབ་པར་
ཐལ། དེ་རང་གི་ཕན་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་མི་བྱེད་པས་སོ། །
ཤེས་པ་ཀུན་རང་གི་བཟུང་དོན་དང་ལྡན་ནོ་ཞེ་ན། ཤེས་བྱ་ཆོས་ཅན། ཤེས་པ་ཡིན་ན་
རང་གི་བཟུང་དོན་དང་ལྡན་པས་ཁྱབ་པ་འཐད་པ་མིན་པར་ཐལ། རྨི་ལམ་དང་དབང་ཤེས་
འཁྲུལ་པ་སོགས་ལ་དེ་མེད་པར་རྣམ་པ་གཞན་ཏུ་བཟུང་དོན་མེད་པར་མཐོང་བས་སོ། །རྨི་
ལམ་གང་རྨིས་པའི་མིང་དང་མཚན་མ་ཞེས་པའི་འདུ་བྱེད་དེ་རྨི་ལམ་དུ་སྣང་ནས་འཛིན་ཅེ་
ན། ཨུད་པལ་ལ་སྔོན་པོ་རྨིས་པའི་བློ་ཆོས་ཅན། དེ་ཡི་མིང་སོགས་ལྡན་མིན་འདུ་བྱེད་རང་
གི་བཟུང་དོན་དུ་བྱས་ནས་སྐྱེས་པ་མ་ཡིན་པར་ཐལ། ཁ་དོག་དང་དབྱིབས་ལ་སོགས་པར་
སྣང་བས་སོ། །མ་ཁྱབ་ན་ལྡན་མིན་འདུ་བྱེད་ཡིན་ན་ཁ་དོག་དང་དབྱིབས་སོགས་ཀྱིས་སྟོང་

པ་བུད། དེ་རྨི་ལམ་དུ་སྣང་བ་དེ་ཕྱི་རོལ་ཉིད་ཡིན་ཞེ་ན། སྔོ་སོགས་རྨི་བའི་བློ་ལ་སྔོ་སོགས་
སུ་སྣང་བ་ཆོས་ཅན། ཕྱི་རོལ་གྱི་སྔོན་པོ་དང་རྟ་ལ་སོགས་པ་མ་ཡིན་པར་ཐལ། རྩིག་སོགས་
ལ་ཐོགས་མེད་ཡིན་པས་སོ། །སྔོ་སོགས་རྨིས་པའི་ལྷས་སྦྱིན་གྱི་བློ་ལ་སྔོ་སོགས་སུ་སྣང་བ་དེ་
ཆོས་ཅན། ཤེས་པ་ཡིན་པར་ཐལ། རང་ཡུལ་དེར་གནས་པའི་སྐྱེ་བོ་མཆོད་སྦྱིན་སོགས་ཀྱི་ཇི་
བཞིན་མི་ཤེས་པར་རྨི་བ་པོ་ལྷས་སྦྱིན་རང་རྒྱུད་ཀྱི་རང་མྱོང་བྱེད་ཀྱི་ཤེས་པས་སོ། །དེ་ཤེས་
པར་བསྟན་པ་དེས་ནི་བརྗོད་པ་ཡིན་པ་ཅི་ཞེ་ན། བུམ་སྒྲ་ལས་བུམ་པ་གོ་བའི་ལྷས་སྦྱིན་གྱི་
རྟོག་པ་ལ་བུམ་པ་ཞེས་པའི་མིང་དང་ལྟོ་ལྡུར་སོགས་མཚན་མའི་རྣམ་པར་སྣང་བ་ཆོས་ཅན། 
ཤེས་པ་ཡིན་ཏེ། རུང་ཡུལ་དེ་ལ་གནས་པའི་སྐྱེ་བོ་མཆོད་སྦྱིན་སོགས་ཀྱིས་ཇི་བཞིན་མ་ཤེས་
པར་ལྷས་སྦྱིན་རང་རྒྱུད་ཀྱིས་རང་མྱོང་བྱེད་ཀྱིས་ཤེས་པས་སོ། །
མིག་ལ་སོགས་པ་ནས་མཐོང་ཕྱིར་ནའི་དོན། གཟུགས་སོགས་དབང་ཤེས་མ་འཁྲུལ་
བའི་བཟུང་དོན་དུ་འདོད་ན། འཇོག་བྱེད་གང་གིས་དེ་དེའི་བཟུང་དོན་དུ་འཇོག་ཅེས་དྲིས་
པས། དེས་དེ་ལ་དངོས་སུ་ཕན་པས་འཇོག་ཞེ་ན། 
གཞན་པ་ནས་འགྱུར་ལ། སྤྱི་མཚན་གྱི་རྟོག་པ་ཆོས་ཅན། སྤྱི་དེ་རང་གི་བཟུང་དོན་དུ་
མེད་པར་ཐལ། དེས་ཁྱོད་ལ་དངོས་སུ་ཕན་པར་མ་མཐོང་བས་སོ། །འབྲེལ་པ་མེད་ནས་མི་
འགྱུར་བར་ཐལ། དོན་ལ་འཇུག་པར་མི་འགྱུར་བ་བཞིན་ནོ། །
གལ་ཏེ་ནས་ལྡན་ཏེ་ཞེས་གསུམ་པའོ་ཞེ་ན། ད་ལྟ་འདས་པ་དང་ད་ལྟ་མ་འོངས་པའི་
དོན་ཆོས་ཅན། ད་ལྟ་བརྗོད་མི་རུང་བར་ཐལ། ད་ལྟ་རང་གི་མིང་སོགས་རང་མཚན་དུ་མེད་
པས་སོ། །ཁྱབ་པ་ཁས། མ་གྲུབ་ན། ད་ལྟར་ཆོས་ཅན། འདས་པའི་དོན་གྱི་མིང་སོགས་རང་
མཚན་དུ་མ་གྲུབ་པར། དེ་ཡི་མིང་སོགས་འགགས་ཟིན་པས་སོ། །དེར་ཐལ། འདས་པའི་དོན་
འགགས་ཟིན་པས་སོ། །ཁྱབ་པ་ཁས། མ་འོངས་པ་ལའང་སྦྱར་རོ། །བྱེ་བྲག་པ་སོགས་ན་རེ། 

གལ་ཏེ་སྒྲ་ཡི་སྤྱི་རྟག་དངོས་ཡན་གར་བ་ཁོ་ན་བརྗོད་པའི་ཕྱིར། སྒྲས་རང་མཚན་དངོས་སུ་
བརྗོད་ན་དབང་ཚོགས་དོན་མེད་པའི་ཐལ་བར་མི་འདོད་དེ་དབང་ཤེས་ཀྱི་གཟུགས་སོགས་
རང་མཚན་འཛིན་པས་སོ། །ཞེ་ན། བུམ་སྒྲ་ཆོས་ཅན། བུམ་སྤྱི་རྟག་དངོས་ཡན་གར་བ་ཁོ་ན་
རང་གི་བརྗོད་བྱར་ཡོད་སྟོབས་ཀྱིས་དབང་ཚོགས་དོན་ཡོད་པ་དེ་མིན་པར་ཐལ། དེ་འདྲའི་
བུམ་སྤྱི་ཡན་གར་བ་རང་གི་བརྗོད་བྱར་མེད་པའི་ཕྱིར་རོ། །གལ་ཏེ་དེ་ཡི་བརྗོད་བྱར་ཡོད་
ཀྱང༌། དེ་མཚུངས་མིན་དང་བསལ་བ་མིན་ལ། བུམ་སྤྱི་ཆོས་ཅན། དོན་དམ་པར་བུམ་གསལ་
གྱི་སྤྱི་མི་འོས་པར་ཐལ། ཁྱོད་སྐྱེ་བ་དང་རྟོགས་པ་གང་ཡང་བུམ་བསལ་ལ་རག་མ་ལས་
པས་སོ། །རྟགས་བསལ་ལོ། །ཆོས་ཅན། བུམ་གསལ་གྱིས་རང་འཛིན་མངོན་སུམ་བཟུང་
ཡུལ་དུ་བསལ་བྱ་མིན་པར་ཐལ། བུམ་གསལ་ལ་ལྟོས་མེད་དུ་སྒྲ་ཡི་བརྗོད་བྱར་གནས་པས་
སོ། །རྟགས་བསལ་ལོ། །འདོད་ན། དེས་ན་ན་འགྱུར་ཏེ་ལ་ཆོས་ཅན། རང་འཛིན་མངོན་
སུམ་གྱིས་བུམ་གསལ་མེད་དུས་སུའང་དམིགས་པར་ཐལ། བུམ་གསལ་ལ་མི་ལྟོས་ཅིང་དེ་
ཡི་བཟུང་ཡུལ་དུ་བཏགས་པས་སོ། །བུམ་པས་མངོན་སུམ་ལ་གསལ་བ་ལས་བུམ་སྤྱི་ཡང་
མངོན་གསུམ་ལ་གསལ་བ་ཡིན་པས་བུམ་པ་མེད་དུས་ན་བཟུང་ཡུལ་མི་མཐོང་ཞེ་ན། བདག་
ལ་ཤེས་པ་ནས་ནུས་ཉིད་ཡིན་ལ། ཆོས་ཅན། རང་འཛིན་མངོན་སུམ་རྟག་ཏུ་བསྐྱེད་པར་
ཐལ། དེས་བསྐྱེད་ནུས་ཅིང་རྟག་པས་སོ། །
གལ་ཏེ་འགའ་ནས་འགྱུར་ལ། ཆོས་ཅན། བུམ་པ་ཡོད་པའི་ཚེ་ཡང་དེ་བསྐྱེད་མི་ནུས་
པར་ཐལ། བུམ་པ་མེད་པའི་ཚེ་དེ་མི་བསྐྱེད་ཅིང་རྟག་པས་སོ། །དེ་ཡི་གཞུང་འཛུགས་པ་དེ། 
དེ་ཡི་ནུས་པའམ་ནས་རྟག་ཕྱིར་ལ། ཆོས་ཅན། དེ་རྟག་ཏུ་བསྐྱེད་པའམ། ལན་གཅིག་ཀྱང་མི་
བསྐྱེད་པ་གང་རུང་དུ་གནས་པར་ཐལ། རྟག་པས་སོ། །འདོད་དེ། དེ་རྟག་ཏུ་བསྐྱེད་ནུས་ཟེར་
ན། བཅོས་སུ་ནས་ནུས་པ་གང་ལ་ཆོས་ཅན། བུམ་པ་མེད་དུས་ཁྱོད་ཀྱིས་དེ་བསྐྱེད་པའི་ནུས་

པ་ཟད་པ་མ་ཡིན་པར་ཐལ། ཁྱོད་དེ་བསྐྱེད་པའི་ནུས་པ་ཅན་དུ་ནུས་མེད་དུ་བསྒྱུར་དུ་མེད་
པས་སོ། །གཉིས་པ་ཡིན་ཟེར་ན་ཆོས་ཅན་དེ་བསྐྱེད་ནུས་སུ་བྱ་བའི་ཕྱིར་བུམ་གསལ་གྱི་ནུས་
པ་མི་འཇུག་པར་ཐལ། ཁྱོད་དེ་བསྐྱེད་ནུས་སུ་བསྒྱུར་དུ་མེད་པས་སོ། །གཉིས་ཀའི་རྟགས་
བསལ་ལོ། །
སྤྱིའི་རྣམ་པར་ནས་གང་གིས་སྤྲུལ་ལ། བུམ་པའི་སྤྱི་མཚན་རྟོག་པ་ཆོས་ཅན། རང་ལ་ཁ་
དོག་དབྱིབས་སོགས་སུ་སྣང་བ་དེ་རང་གི་བཟུང་དོན་བུམ་སྤྱིས་སྤྲུལ་པ་མ་ཡིན་པར་ཐལ། སྤྱི་
ཡིན་ན་ཁ་དོག་དབྱིབས་སོགས་ཀྱིས་སྟོང་བའི་རྟག་དངོས་གཅིག་པུ་ཡིན་པས་སོ། །རྟགས་
བསལ་ལོ། །སྒྲ་རང་མཚན་བརྗོད་ཀྱང༌། དབང་པོའི་ཚོགས་དོན་མེད་པ་མིན་ཏེ། གཟུགས་
སོགས་མངོན་སུམ་དུ་ཤེས་པའི་བློ་བསྐྱེད་པ་ཁོ་ནའི་དོན་དུ་དབང་ཚོགས་འཇུག་གཟུགས་
སོགས་མི་གསལ་བར་སྣང་ནས་འཛིན་པའི་རྟོག་པ་བསྐྱེད་པའི་དོན་དུ་སྒྲ་འཇུག་པས་སོ་ཞེ་
ན། དེ་དངོས་པོ་གཅིག་ནས་གང་ལས་ཡིན་ལ། དབང་ཤེས་དང་རྟོག་པ་ཆོས་ཅན། སྒྲ་སོགས་
དེ་གཅིག་ལ་གསལ་བར་སྣང་གཅིག་ལ་མི་གསལ་བར་སྣང་བའི་ཁྱད་པར་མི་འཐད་པར་
ཐལ། སྒྲ་སོགས་དེ་རང་གི་བཟུང་དོན་དུ་བྱས་ནས་འཛིན་པར་འདྲ་བས་སོ། །
གཉིས་པ་དེ་ཉིད་དང་གཞན་དུ་བརྗོད་དུ་མེད་པ་སྒྲུབ་པ་ནི། རིགས་ལྡན་ནས་གཞན་རྟེན་
མིན་ལ། སྤྱི་ཁྱད་པར་གཅིག་གམ་ཐ་དད། གྲངས་ཅན་དང་སྤྱོད་པ་པ་ན་རེ་གཅིག་གོ་ཟེར་
ན། བ་ལང་དཀར་ཟལ་ཆོས་ཅན། བ་ལང་གི་རིགས་མིན་པར་ཐལ། བ་ལང་ནག་སྒུར་ལ་མི་
འཇུག་པས་སོ། །འདོད་ན་སྤྱི་ཁྱད་པར་གཅིག་པ་བུད། བྱེ་བྲག་པ་ན་རེ། སྤྱི་གསལ་རྫས་ཐ་
དད་དུ་གྲུབ་ཅེ་ན། བུམ་སྤྱི་ཆོས་ཅན། བུམ་གསལ་གྱི་འབྲས་བུ་ཡིན་པར་ཐལ། དོན་དམ་པར་
དེ་ལ་ལྟོས་ཤིང་དེ་དང་རྫས་ཐ་དད་འབྲས་རུང་སྐྱེས་ཟིན་གྱི་མྱུ་གུ་ཆོས་ཅན། སྐྱེས་ཟིན་ནས་
ས་བོན་ལ་དོན་དམ་པར་རག་ལས་པའི་འབྲེལ་པ་མེད་དེ། རང་གི་རྒྱུ་ལས་གྲུབ་ཟིན་པས་སོ། 

། ཆོས་ཅན། སྐྱེས་ཟིན་ནས་ས་བོན་དང་འབྲེལ་པའི་འབྲེལ་པ་རང་མཚན་མེད་དེ། སྐྱེས་ཟིན་
རྗེས་སུ་ས་བོན་འདི་ཡི་ལྗང་བུ་འདི་ཡིན་ནོ་ཞེས་རྟོག་པ་ཡིས་ནི་འབྲེལ་བར་བྱེད་པ་ཙམ་ཡིན་
པས་སོ། །འབྲས་མིན་ནས་ཅི་ཞིག་ལ་སྤྱི་ཆོས་ཅན། གསལ་པ་ལ་དོན་དམ་པར་མི་ལྟོས་པར་
ཐལ། གསལ་བའི་འབྲས་བུ་མིན་པའི་རྟག་པས་སོ། །གཞན་ཉིད་ནས་མེད་ལ། བུམ་སྤྱི་ཆོས་
ཅན་བུམ་གསལ་ལ་དོན་དམ་པར་མ་འབྲེལ་བར་ཐལ། དེ་ལས་རྫས་ཐ་དད་ཅིང༌། དེ་བྱུང་གི་
འབྲེལ་པ་མེད་པས་སོ། །
དེ་ཕྱིར་ནས་གྲུབ་ལ་ཆོས་ཅན། བུམ་གསལ་གྱི་ཆོས་སུ་གྱུར་པའི་རང་མཚན་མེད་དེ། 
བུམ་གསལ་དང་རང་མཚན་གཅིག་དང་ཐ་དད་གང་དུ་ཡང་མེད་པས་སོ། །སྤྱི་རང་བཞིན་
མེད་ན་རི་བོང་རྭ་སོགས་ཡང་སྤྱིར་ཐལ་ལོ་ཞེ་ན། མེད་པའི་རིགས་སུ་ནས་ཕྱིར་ལ། བུམ་
གསལ་ཆོས་ཅན། སྤྱི་རང་མཚན་དུ་མེད་པས། མེད་པར་རི་རྭ་སོགས་ཁྱོད་ཀྱི་རིགས་སྤྱི་མ་
ཡིན་ཏེ། རྟོག་ངོར་དེ་ཁྱོད་ཀྱི་ཆོས་སུ་སྣང་བ་མེད་པས་སོ། །
དེ་ཕྱིར་ངོ་བོ་ནས་རབ་ཏུ་བསྟན་ལ། བུམ་སྒྲ་ཆོས་ཅན། བུམ་གསལ་བུམ་མིན་ལས་ལྡོག་
པ་རྒྱུ་མཚན་དུ་བྱས་ནས། བུམ་པའི་སྤྱིར་སྒྲོ་བཏགས་པ་ཅིག་བསྟན་ཏེ། བུམ་པ་རང་མཚན་
ལས་སྐྱེས་བུ་འཇུག་པའི་དོན་དུ་བུམ་གསལ་གྱི་དངོས་མིང་དུ་འཇུག་པས་སོ། །དེ་ལ་ངོ་བོར་
སྣང་ནས་འཁྲུལ་བ་ལ། ཤིང་གི་སྤྱི་བློ་ཆོས་ཅན། རང་གི་སྣང་ཡུལ་ལ་འཁྲུལ་བ་ཡིན་པའི་
ཕྱིར་ཏེ། ཤིང་སྤྱི་དོན་ལ་ཡོད་པ་ལྟར་སྣང་བའི་ཕྱིར་དང༌། དེར་སྣང་བའི་སྒོ་ནས་ཤིང་གསལ་
རྣམས་རིགས་གཅིག་ཏུ་འཛིན་པའི་བློ་ཡིན་པས་སོ། །རྒྱུ་མེད་པར་ཇི་ལྟར་འཁྲུལ་ཞེ་ན། ཆོས་
ཅན། འཁྲུལ་པའི་རྒྱུ་ཡོད་དེ། 
ཐོག་མ་མེད་པའི་དུས་ཅན་གྱི་མཐོང་རྟགས་གཅིག་ཏུ་གོམས་པའི་བག་ཆགས་ཀྱིས་སྤྲུལ་
བས་སོ། །གཞན་སེལ་པའི་སྤྱི་ཡང་རང་མཚན་དུ་མེད་ཅེས་སྟོན་ཏེ། དོན་རྣམས་ཀྱི་ནི་ནས་

ཅུང་ཟད་མེད་ལ། ཤིང་མིན་ལས་ལྡོག་པ་ཆོས་ཅན། རང་མཚན་དུ་མེད་དེ། ཤིང་སྒྲས་དངོས་
སུ་བརྗོད་པ་ཙམ་གྱི་ལྡོག་མཚུངས་ཡིན་པས་སོ། །
དེ་རིགས་སྤྱིའོ་ངོ་བོ་མེད་ཅན་ནས་མཐོང་ཕྱིར་དང་ལ། ཤིང་གི་སྤྱི་བློ་ཆོས་ཅན། འཛིན་
སྟངས་འཁྲུལ་བ་ཡིན་ཏེ། ཁྱོད་ལས་ཤིང་གསལ་རིགས་གཅིག་ཏུ་སྣང་བ་དེ་རང་མཚན་དུ་
མེད་བཞིན་དུ་དེར་ཞེན་པའི་སྒོ་ནས་ཤིང་གསལ་རྣམས་རིགས་གཅིག་ཏུ་མཐོང་བས་སོ། 
། དོན་ལ་འཁྲུལ་ནས་སྤྱིར་འདོད་ལ་ཕྱི་རོལ་ཤིང་དུ་མེད་བཞིན་དུ་རྟོག་པས་ཤིང་རང་མཚན་
དུ་བཏགས་པའི་ཆ་ཆོས་ཅན། ཤིང་གི་དོན་སྤྱི་འདོད་དེ། ཤིང་གི་སྤྱི་འཛིན་རྟོག་པའི་དངོས་ཀྱི་
སྣང་ཡུལ་ཡིན་པས་སོ། །
དེ་ཡང་སླད་ནས་ཅན་མ་ཡིན་ལ། ཆོས་ཅན་ཤིང་རང་མཚན་མིན་ཏེ། རྟོག་པས་བཏགས་
ཤིང་ཤ་པ་སོགས་ཤིང་གསལ་གང་དུ་ཡང་མེད་པས་སོ། །ངོ་བོ་མེད་པས་བརྗོད་བྱ་མིན་ལ། 
ཤིང་གི་གཞན་སེལ་བའི་སྤྱི་ཆོས་ཅན་དོན་དམ་པར་རང་མཚན་དུ་མེད་དེ། ཤིང་གསལ་གྱི་
ཆོས་གང་ཞིག་དེ་དང་རང་མཚན་གཅིག་དང་ཐ་དད་གང་དུ་ཡང་མ་གྲུབ་པས་སོ། །གལ་ཏེ་
བརྗོད་བྱ་ནས་དངོས་འདོད་ལ། བུམ་སྤྱི་དེ་བུམ་གསལ་དང་རང་མཚན་གཅིག་དང་ཐ་དད་དུ་
མེད་ཀྱང་རང་མཚན་དུ་ཡོད་དེ། སྣམ་སོགས་ཀྱི་སྤྱི་ལས་རང་མཚན་གཞན་དུ་ཡོད་པས་སོ་ཞེ་
ན། 
དངོས་རྣམས་ནས་ཉིད་མ་ཡིན་ལ་བུམ་སྤྱི་ཆོས་ཅན། བུམ་གསལ་དང་རང་མཚན་
གཅིག་དང་ཐ་དད་གང་དུ་ཡང་མ་གྲུབ་ན་དེ་ཡི་ཆོས་སུ་གྱུར་པའི་རང་མཚན་དུ་མེད་དགོས་
པར་ཐལ། དངོས་པོ་རང་མཚན་ཡིན་ན་རང་མཚན་གཅིག་དང་ཐ་དད་གང་རུང་ཡིན་དགོས་
པས་སོ། །ཉེར་ལེན་ཐ་དད་ནས་ཉེར་བརྟགས་ཕྱིར་ལ། བུམ་སྤྱི་དང་སྣམ་སྤྱི་ཆོས་ཅན། རང་
མཚན་ཐ་དད་མ་ཡིན་པར་ཐལ། བུམ་སྣམ་རྫས་ཐ་དད་པས་ཁྱེད་གཉིས་ཡང་དོན་ལ་ཐ་དད་

དུ་བཏགས་པ་ཙམ་ཡིན་པས་སོ། །
འདས་པ་དང་ནི་ནས་འཇུག་འགྱུར་གྱི་དོན་འདས་མ་འོངས་ཀྱི་བུམ་སོགས་ལ། བུམ་སྤྱི་
རང་མཚན་ཡོད་པས། ད་ལྟ་བརྗོད་པ་འཇུག་ཅེ་ན། ཡོད་པ་ནས་འགྱུར་ལ། བུམ་སྤྱི་ཆོས་ཅན། 
འདས་མ་འོངས་ཀྱི་བུམ་པའི་ཆོས་སུ་མི་འགྱུར་བར་ཐལ། ད་ལྟ་རང་མཚན་དུ་ཡོད་པས་སོ། །
གལ་ཏེ་བུམ་སྒྲ་ཏེ་འདས་མ་འོངས་ཀྱི་བུམ་པ་ལ་ཉེ་བར་བཏགས་པ་ཁོ་ན་ལས་འཇུག་
པར་འདོད་ན། གང་ཞིག་སྣམ་སོགས་ནས་ཉེ་བ་གང་ལ། འདས་མ་འོངས་ཀྱི་བུམ་པ་ཆོས་
ཅན། བུམ་སྒྲ་དེ་ཁྱོད་ལ་བཏགས་མིང་ཁོ་ན་ད་ལྟ་བའི་བུམ་པའི་དངོས་མིང་ཁོ་ནར་འཇུག་
པའི་ཁྱད་པར་མེད་པར་ཐལ། དེ་ཁྱོད་ཀྱི་བཏགས་མིང་དུ་འཇུག་ན། དངོས་མིང་དུ་འཇུག་
པའི་ཡུལ་ད་ལྟར་བ་དང་བུམ་པ་དང་འདྲ་འབྲེལ་སོགས་དགོས་པ་ལ་དེ་མེད་པས་སོ། །བློ་
ནི་འཁྲུལ་པ་མེད་ནས་འཇིག་རྟེན་ཡོད་ལ། སེང་གེ་ཞེས་པའི་སྒྲ་ཆོས་ཅན། དེ་ཡི་དངོས་མིང་
ཡིན་ཏེ། དེ་ཡི་མིང་དུ་ཐོག་མར་སྦྱར་ཞིང་དེ་ཐུན་མོང་མིན་པར་དྲང་པོར་གོ་བར་བྱེད་ནུས་
པའི་སྒྲ་ཡིན་པས་སོ། །བྲམ་ཟེའི་ཁྱེའུ་ལ་སེང་གེ་ཞེས་བཏགས་པ་ན་དེ་ཆོས་ཅན། བྲམ་ཟེའི་
ཁྱེའུ་དེ་ཡི་བཏགས་མིང་ཡིན་ཏེ། དེ་དང་སེང་གེ་དཔའ་བ་ལ་སོགས་པ་འདྲ་བ་རྒྱུ་མཚན་དུ་
བྱས་ནས། ཕྱིས་དེ་ཡི་མིང་དུ་རྗེས་གྲུབ་དུ་སྦྱར་བའི་སྒྲ་ཡིན་པས་སོ། །
དོན་མེད་ན་ཡང་ནས་དེ་དངོས་ལ། གོང་གི་དངོས་མིང་གི་སྦྱོར་བ་དེའོ། །དེ་མཚུངས་
ཕྱིར་ནས་ཕེལ་བ་ཡིན་ལ། གོང་གི་བཏག་མིང་གི་སྦྱོར་བ་དེའོ། །བུམ་སྒྲ་ཆོས་ཅན། འདས་མ་
འོངས་ཀྱི་བུམ་པའི་དངོས་མིང་དུ་ཐལ། དེ་ཡི་མིང་དུ་ཐོག་མར་ཅེས་སོགས་གོང་དང་འདྲའོ། །
ཇི་ལྟར་དངོས་པོ་ནས་བྱས་པ་ཡིན་ལ། ཤེས་བྱ་ཆོས་ཅན། དངོས་ཀྱི་བརྗོད་བྱ་རང་
མཚན་དུ་ཡོད་པ་ཁོ་ན་དངོས་མིང་གི་མཚན་ཉིད་དེ་མེད་པའི་སྒྲ་ཁོ་ན་བཏགས་མིང་གི་མཚན་
ཉིད་དུ་མི་འཐད་པར་ཐལ། བུར་གླེན་རྫས་སུ་ཡོད་ཀྱང་བུ་མེད་ཅེས་པའི་སྒྲ་བཏགས་ནས་

འཇུག་བུ་མེད་པ་རྫས་སུ་མེད་ཡང༌། དེ་དངོས་མིང་དུ་འཇུག་གྲངས་ཅན་གྱིས་བཏགས་པའི་
གཙོ་བོ་མེད་ཡང༌། གཙོ་བོའི་སྒྲ་དངོས་མིང་དུ་འཇུག་ཡུལ་གྱི་བྱ་བ་དུ་མ་བྱེད་པའི་མི་རྒན་པ་
ལ་གཙོ་བོའི་སྒྲ་བཏགས་ནས་འཇུག་པས་སོ། །
གསུམ་པ་མེད་པ་འཛིན་པ་དང་སྣང་ཚུལ་མཚུངས་པར་སྒྲུབ་པ་ནི། ཞིག་ལ་དགྲ་ལ་ནས་
མ་ཞིག་ལའང་ལ། ད་ལྟའི་བུམ་པ་ལའང་རྟོག་པའི་བློ་ཆོས་ཅན། རང་གི་བཟུང་དོན་ཕྱི་རོལ་
མེད་དེ། འདས་མ་འོངས་ཀྱི་བུམ་པ་བརྗོད་པའི་སྒྲ་ལས་དེ་ལ་རྟོག་པའི་བློ་དང་མི་གསལ་
བར་སྣང་བར་མཚུངས་པས་སོ། །ཁྱབ་སྟེ། རྣ་བ་ལོག་ནས་དེ་དག་མེད་ལ། དབང་ཤེས་མ་
འཁྲུལ་བ་ཆོས་ཅན། མེད་པ་འཛིན་པའི་རྟོག་པ་དང༌། རང་གི་སྣང་ཡུལ་མི་གསལ་བར་འདྲ་
བ་མ་ཡིན་ཏེ། རང་གི་བཟུང་དོན་ཕྱི་རོལ་རང་མཚན་ཡོད་པས་སོ། །
སྤྱི་ཙམ་འཛིན་པར་བྱེད་པའི་ཕྱིར་ན་ལ་འདས་སོགས་དང་ད་ལྟར་བ་འཛིན་པའི་སེམས་
རྟོག་པ་གཉིས་ཀ་ནི་སྣང་ཚུལ་མཚུངས་པ་ཡིན་ནོ་ཞེ་ན། དུས་གསུམ་གྱི་བུམ་འཛིན་རྟོག་པ་
ཆོས་ཅན། བུམ་སྤྱི་རྟག་དངོས་ཡན་གར་བ་འབའ་ཞིག་རང་གི་བཟུང་དོན་དུ་བྱས་ནས་འཛིན་
པར་མི་འཐད་པར་ཐལ། དེ་རིགས་པ་ཡང་དག་གིས་སྔར་ཉིད་རྣམ་པར་བཟློག་ཟིན་པས་སོ། 
། 
བཞི་པ་སྤྱི་ཉིད་ཡིན་པར་རང་མཚན་མིན་པར་སྒྲུབ་པ་ནི། སྤྱི་ཁྱད་པར་རང་མཚན་
གཅིག་གམ་ཐ་དད། གྲངས་ཅན་ནི་གཅིག་ཟེར་རོ། །ཕན་ཚུན་ནས་ཇི་ལྟར་འགྱུར་ལ། བདེ་
སྡུག་སོགས་ཆོས་ཅན། ཆ་མེད་གཅིག་མིན་པར་ཐལ། རྫས་ཐ་དད་པས་སོ། །མ་ཁྱབ་སྟེ། 
འདི་རྣམས་ལ་རང་བཞིན་ཁྱད་པར་མེད་པ་དང་གནས་སྐབས་ཁྱད་པར་ཅན་གྱི་ངོ་བོ་ཉིད་
གཉིས་གཉིས་སུ་ཡོད་པས་སོ། །ཞེ་ན། དེ་དངོས་གཅིག་ཏུ་ཇི་ལྟར་འགྱུར་ལ། ཁྱད་པར་ཅན་
དང་ཁྱད་པར་མེད་པའི་དངོས་པོ་ཆོས་ཅན། རང་མཚན་གཅིག་ཏུ་མི་འགྱུར་བར་ཐལ། རྫས་

ཐ་དད་གཉིས་ཡིན་པས་སོ། །རྟགས་བསལ་ལོ་གལ་ཏེ་དེ་དག་ནས་གཞན་ཉིད་ལ་སྤྱི་ཁྱད་
རང་མཚན་ཐ་དད་དོ་ཞེ་ན། 
དེ་དག་གི་ནས་འགྱུར་ལ། བ་ལང་གི་སྤྱི་ཆོས་ཅན། བ་ལང་གི་བསལ་བའི་སྤྱི་དོན་དམ་
པར་འབྲེལ་བར་མེད་པར་ཐལ། དེ་དང་རྫས་ཐ་དད་ཅིང་དེ་བྱུང་འབྲེལ་པ་མེད་པས་སོ། །འོ་
ན་ཁྱེད་ལ་ཡང་སྤྱི་བསལ་གཅིག་དང་ཐ་དད་བཏགས་ན་སྐྱོན་མཚུངས་སོ། །ཞེ་ན། བུམ་མིན་
ལས་ལྡོག ཙམ་ཆོས་ཅན། ཁྱོད་བུམ་གསལ་དང་རང་མཚན་གཅིག་དང་ཐ་དད་དུ་རྟགས་
ནས་ཁྱོད་སྤྱིར་སྨྲ་བ་པོ་རིགས་པས་སུན་དབྱུང་དུ་མེད་དེ་རང་མཚན་མིན་པས་སོ། །དེ་ཕྱིར་
མཚུངས་ནས་མཚན་ཉིད་ལ། བུམ་སྤྱི་ཆོས་ཅན། རང་མཚན་དུ་མེད་དེ། བུམ་གསལ་རྣམས་
ཀྱི་ཐུན་མོང་བ་ཡིན་པས་སོ། །
ལྔ་པ་རིགས་རྣམས་འབྲས་བུ་མིན་པའི་རྟགས་ཀྱིས་བསྒྲུབ་པ་ནི་སྤྱི་རང་མཚན་ཡིན་ན་
འབྲས་བུའམ་མིན་པའི་སྤྱི་དེ་འབྲས་བུ་ཞེ་ན། སྤྱི་ཆོས་ཅན། དུ་མར་ཐལ། འབྲས་གང་ཞིག་
བསལ་བ་དུ་མ་ལ་འཇུག་པས་སོ། །འདོད་ན། ཆ་མེད་གཅིག་པུ་ཡིན་པ་བུད། ཆོས་ཅན། 
འཇིག་པར་ཐལ། རྟགས་འདྲའོ། །འདོད་ན་རྟག་པ་བུད། འཇིག་པ་དངོས་པོ་ནས་རྟག་ཉིད་
མིན་ལ། ཆོས་ཅན་རྟག་པ་མ་ཡིན་པར་ཐལ། དངོས་པོ་ཡིན་པས་སོ། །རྟགས་ཁས། ཁྱབ་སྟེ། 
འཇིག་པ་དངོས་པོ་གྲུབ་ཙམ་ནི་རང་ཆས་སུ་རྗེས་སུ་འབྲེལ་བ་སོགས་རིགས་རྣམས་འབྲས་
བུ་མིན། ཞེ་ན་ཆོས་ཅན། བསལ་བ་ལ་དོན་དམ་པར་མ་འབྲེལ་བར་ཐལ། འབྲས་བུ་མིན་
པས་སོ། །ཆོས་ཅན། དངོས་པོ་རང་མཚན་དུ་མེད་དེ་འབྲས་བུ་མིན་པས་སོ། །
དྲུག་པ་བརྡ་དྲན་ཤེས་པའི་སྣང་ཡུལ་ཡིན་པ་ནི། མིག་ཤེས་མ་འཁྲུལ་བ་ཆོས་ཅན། རིང་
ཡུལ་འཛིན་པ་ཁྱོད་ཀྱིས་རང་ཡུལ་གྱི་བརྡ་དྲན་པ་ལ་ལྟོས་པ་མ་ཡིན་ཏེ་རང་གིས་བཟུང་དོན་
གྱི་དངོས་སྟོབས་ཀྱིས་སྐྱེ་བས་སོ། །སྤྱི་ཡི་ནས་སྣང་བ་མེད་ལ། སྤྱི་བློ་ཆོས་ཅན། རང་གི་བཟུང་

དོན་རང་མཚན་མེད་དེ། རང་གིས་རང་ཡུལ་གྱིས་བརྡ་དྲན་ནས་འཛིན་པས་སོ། །དངོས་
གཉིས་མཐོང་ལ་ནས་བ་ལང་གི་གསལ་པ་རྣམས་རིགས་གཅིག་ཏུ་འཛིན་པའི་བློ་ཆོས་ཅན། 
བ་ལང་གི་སྤྱི་རྟག་དངོས་ཁོ་ནས་དངོས་སུ་བསྐྱེད་པ་མ་ཡིན་ཏེ། བ་ལང་རྣམས་རང་གི་འབྲས་
བུ་ཞོ་རྨོ་སོགས་བྱེད་པ་ཉེ་བ་ཙམ་གྱིས་བསྐྱེད་པས་སོ། །
ཇི་ལྟར་རིགས་ནས་ཉེ་འདོད་བཞིན་ལ། མིག་གཟུགས་སྣང་བ་ཡིད་བྱེད་ཆོས་ཅན། སྤྱི་
རང་མཚན་མེད་ཀྱང་མིག་ཤེས་ཀྱི་རྒྱུར་རུང་སྟེ། དེ་ལ་ཕན་པས་སོ། །གང་གིས་རྣམ་པར་ནས་
འགྲོ་བ་ཡིན་ལ། བ་ལང་རྣམས་ཆོས་ཅན། སྤྱི་རྟག་དངོས་མེད་ཀྱང་བ་ལང་གི་རིགས་ཡོད་དེ། 
བ་ལང་གི་དོན་བྱེད་པའི་སྒོ་ནས་བ་ལང་མིན་པ་ལས་ལོག་པས་སོ། །
བདུན་པ་བློ་ལ་རྐྱང་པར་མི་སྣང་བ་ལས་སྒྲུབ་པ་ནི། རྣམ་པ་འགས་ཀྱང་ནས་མེད་ཕྱིར་
ལ། བུམ་སྤྱི་ཆོས་ཅན། བུམ་གསལ་ལས་རྫས་ཐ་དད་པའི་རང་མཚན་ཡན་གར་བར་མེད་
པའི་ཐ་སྙད་བྱར་རུང༌། དེར་ཡོད་ན་དེ་རང་འཛིན་དུ་འདོད་པའི་མངོན་སུམ་གྱིས་དམིགས་
དགོས་པ་ལ་མ་དམིགས་པས་སོ། །གཟུགས་ཅན་ཡིན་ཕྱིར་ནས། མིག་སོགས་དབང་པོ་ཕྱི་ཡི་
གཟུགས་ལས་ཐ་དད་དུ་མེད་པར་ཐལ། དེར་མ་དམིགས་པས་སོ་ཞེ་ན། 
གཟུགས་ཅན་ཡིན་ནས་སྣང་འགྱུར་ལ། མིག་སོགས་དབང་པོ་ལྔ་ཆོས་ཅན། ལྟ་བ་པོ་
ཀུན་མཁྱེན་ཡོད་ན་ཁྱེད་ཀྱི་གཟུགས་སྣང་བར་འགྱུར་ཏེ། ཕྲ་ཞིང་དྭངས་བའི་གཟུགས་ཅན་
ཡིན་པས་སོ། །རིགས་རྣམས་ཆོས་ཅན། རྣལ་འབྱོར་མངོན་སུམ་གྱིས་རང་མཚན་ཡན་གར་
བར་དམིགས་པ་འཛིན་པར་ཐལ། རང་མཚན་ཡན་གར་བར་མངོན་སུམ་གྱིས་མཐོང་རུང་དུ་
མེད་པས་སོ། །གསལ་འཛིན་ནས་སྣང་བ་མེད་ལ། ཤིང་གི་སྤྱི་མཚན་ཆོས་ཅན། ཤིང་གསལ་
འཛིན་པའི་ཚེ་ནའང༌། རང་མཚན་སྣང་བ་མེད་པར་ཐལ། ཚེ་ནའང་ཤིང་གསལ་གྱི་མིང་དང་
ཁ་དོག་དབྱིབས་སོགས་ཀྱི་རྣམ་པ་ཙམ་སྣང་བས་སོ། །

བརྒྱད་པ་དོན་བྱེད་མི་ནུས་པའི་རྟགས་ཀྱི་སྒྲུབ་པ་ནི། དེ་ཕྱིར་དེ་ནི་ནས་མི་རུང་བ་(ངོ་)
ལ། སྤྱི་ཆོས་ཅན། དོན་དམ་པར་རང་འཛིན་ཤེས་པ་མི་སྐྱེད་དེ། དེ་བསྐྱེད་ན་རང་འཛིན་ཤེས་
པས། རང་མཚན་ཡན་གར་བར་དམིགས་དགོས་པ་ལ་དེར་མ་དམིགས་པས་སོ། །དེ་མི་(ནི་)
རུང་ཕྱིར་ནས་མཚན་ཉིད་ཡིན་ལ། ཆོས་ཅན་རང་མཚན་དུ་མེད་དེ། དོན་བྱེད་མི་ནུས་པས་སོ། 
། 
ལྔ་པ་ནི། སྤྱི་རང་མཚན་མིན་པར་སྒྲུབ་པའི་རྟགས་བརྒྱད་ཇི་སྐད་བཤད་ལ་ལས་བཟློག་
སྟེ། མདུན་གྱི་བུམ་པ་འདི་ཆོས་ཅན། རང་མཚན་ཡིན་ཏེ། རྗོད་བྱེད་སྒྲ་ཡི་དངོས་ཀྱི་བརྗོད་བྱ་
མིན་པའི་ཆོས་ཡིན་པའི་ཕྱིར་དང༌། དོན་དམ་པར་དོན་བྱེད་ནུས་པས་སོ་ཞེས་སོགས། 
དྲུག་པ་ནི། སྤྱི་དེའང་ཆོས་ཅན། རྣམ་པ་གསུམ་དུ་དབྱེར་རུང་སྟེ། སྐྱེ་བ་ཉིད་ཅེས་སོགས་
དངོས་པོ་ལ་བརྟེན་པའི་སྤྱི་སྐྱེ་མེད་ཉིད་ཅེས་སོགས་དངོས་མེད་ལ་བརྟེན་པའི་སྤྱི་ཤེས་བྱ་ཉིད་
ཅེས་སོགས་དངོས་པོ་ཡོད་མེད་གཉིས་ཀ་ལ་བརྟེན་པའི་སྤྱིར་ཡོད་པས་སོ། །གལ་ཏེ་དངོས་
བརྟེན་ནས་ཞེ་ན་ལ། དངོས་པོའི་སྤྱི་འཛིན་ཆོས་ཅན། བཟུང་དོན་རང་མཚན་སྣང་ནས་ཤེས་
ཏེ་བཟུང་དོན་རང་མཚན་ཡོད་མེད་ཀྱི་རྗེས་སུ་བྱེད་པས་སོ་ཞེ་ན། མིན་ལན་གདབ་ཕྱིར་དང་
ལ། ཆོས་ཅན། ཕྱི་ཡི་དངོས་པོ་རང་མཚན་སྣང་ནས་འཛིན་པ་མ་ཡིན་ཏེ། དེ་ལྟར་འཛིན་པའི་
རིགས་པ་ཡང་དག་གིས་ཁེགས་པས་སོ། །འདས་སོགས་ལ་ནས་ཕྱིར་རོ་ལ། ཤེས་བྱ་ཆོས་
ཅན། དངོས་པོའི་སྤྱི་མཚན་དེ་བཟུང་དོན་རང་མཚན་ཉིད་ཡོད་མེད་ཀྱི་རྗེས་སུ་བྱེད་པ་མ་
ཡིན་པར་ཐལ། འདས་མ་འོངས་ཀྱི་དོན་ལ་ཞེན་པའི་རྣམ་རྟོག་དེ་རང་གི་བཟུང་དོན་མེད་པར་
མཐོང་བས་སོ། །གལ་ཏེ་ནས་ཉམས་ན་ལ། བུམ་སྤྱི་ཆོས་ཅན། བུམ་པའི་ཆོས་མ་ཡིན་པར་
ཐལ། བུམ་པ་དངོས་ཡུལ་དུ་མེད་པར་རང་འཛིན་འཇུག་པས་སོ། །ཞེ་ན། དངོས་པོར་འཛིན་
ནས་ཉེས་འདི་མེད་ལ། ཆོས་ཅན། རང་མཚན་མིན་ཡང༌། བུམ་པའི་ཆོས་མིན་པའི་ཉེས་པ་

མེད་དེ། བུམ་བསལ་རང་མཚན་འཛིན་པའི་མངོན་སུམ་ལས་སྐྱེས་པའི་རང་འཛིན་རྟོག་པ་
དོན་མཐུན་གྱིས་བུམ་པའི་ཆོས་སུ་བཟུང་བའི་ཆོས་ཡིན་པས་སོ། །
བདུན་པ་ནི། རང་གི་མཚན་ཉིད་གཅིག་ནས་གྲུབ་ཕྱིར་རོ་ལ། སྐྱེས་བུ་ཆོས་ཅན། རང་སྤྱི་
གཉིས་ལས། རང་མཚན་གཅིག་པུ་ཚད་མའི་འཇུག་ཡུལ་ཡིན་ཏེ། འབྲས་བུ་དོན་གཉེར་གྱི་
རྟོག་ལྡན་རྣམས་ཀྱིས་དོན་དུ་གཉེར་བྱ་ནི། རང་མཚན་ཁོ་ན་ལས་གྲུབ་པས་སོ། །
འོ་ན་རང་མཚན་ཁོ་ན་གཞལ་བྱ་ཡིན་ན། གཞལ་བྱ་རང་སྤྱི་གཉིས་སུ་བཤད་པ་འགལ་
ཞེ་ན། དེ་ནི་རང་མཚན་ནས་བཞེད་ལ། སློབ་དཔོན་ཕྱོགས་གླང་ཆོས་ཅན། སྤྱི་མཚན་དེ་
རང་མཚན་ལས་ལོག་པར་ཚད་མའི་འཇུག་ཡུལ་རང་རྒྱུད་པར་ཡོད་ནས། གཞལ་བྱ་རང་སྤྱི་
གཉིས་སུ་བཞེད་པ་མ་ཡིན་ཏེ། མངོན་སུམ་གྱིས་རང་མཚན་གྱི་ངོ་བོ་སྒྲུབ་པའི་སྒོ་ནས་རྟོགས། 
རྗེས་དཔག་གིས་སྤྱི་ཡི་ཚུལ་གྱིས་རྟོགས་པའི་རྒྱུ་མཚན་གྱིས་ཚད་མའི་སྣང་ཡུལ་ལ་རང་སྤྱི་
གཉིས་སུ་བཞེད་པའི་མཁས་མཆོག་ཡིན་པས་སོ། །ཇི་བཞིན་མངོན་ཞེན་ནས་བཞེད་ལ། 
རྗེས་དཔག་ཆོས་ཅན། དངོས་ཀྱི་འཛིན་སྟངས་འཁྲུལ་བ་ཡིན་ཏེ། རང་ལ་སྣང་བ་ཕྱི་རོལ་རང་
མཚན་དུ་ཞེན་པའི་བློ་ཡིན་པས་སོ། །
གལ་ཏེ་གཞན་གྱི་ནས་ཚད་མ་མིན་ལ། རྗེས་དཔག་ཆོས་ཅན། འཇུག་ཡུལ་ལ་མི་བསླུ་བ་
མིན་པར་ཐལ། འཁྲུལ་པ་ཡིན་པས་སོ། །ཆོས་ཅན་ཕྱི་རོལ་རང་མཚན་མི་ཐོབ་པར་ཐལ། དེ་
མི་སྣང་བས་སོ། །གཉིས་ཀ་ལ་རང་རྒྱུད་འཕང་ངོ་ཞེ་ན། བསམ་པ་ལ་ནི་ནས་ཚད་མ་ཉིད་ལ། 
སྒྲ་མི་རྟག་རྟོགས་ཀྱི་རྗེས་དཔག་ཆོས་ཅན། རང་གི་སྣང་ཡུལ་ལ་འཁྲུལ་ཡང་འཇུག་ཡུལ་ལ་
མི་བསླུ་བ་ཅན་ཡིན་ཏེ། འཁྲུལ་ཡང་རང་གི་འཇུག་ཡུལ་ཐོབ་བྱེད་ཀྱི་ཚད་མ་ཡིན་པས་སོ། 
། རྣམ་གཞན་ནས་མཐོང་ལ། ཤེས་བྱ་ཆོས་ཅན། ཕྱི་རོལ་རང་མཚན་མི་སྣང་ན་དེ་མི་ཐོབ་པས་
མ་ཁྱབ་པར་ཐལ། ནོར་བུ་རང་མཚན་མི་སྣང་ཡང་ནོར་བུ་རང་མཚན་ཐོབ་པ་མཐོང་བས་སོ། 

། ཕྱོགས་འདི་ནས་ཟིན་ལ། རྗེས་དཔག་ཆོས་ཅན། ཕྱི་རོལ་རང་མཚན་སྣང་ནས་རྟོགས་པ་མི་
འཐད་པར་ཐལ། དེ་ལ་གནོད་བྱེད་ཡང་དག་ཡོད་པས་སོ། ། ནོར་བུ་སྒྲོན་མ་ནས་ཁྱད་ཡོད་
ལ། ནོར་བུའི་འོད་ལ་ནོར་བུར་འཛིན་པའི་བློ་ཆོས་ཅན། སྒྲོན་མའི་འོད་ལ་ནོར་བུར་འཛིན་
པའི་བློ་དང༌། སྣང་ཡུལ་ལ་འཁྲུལ་བར་འདྲ་ཡང་འཇུག་ཡུལ་ནོར་བུ་ལ་བསླུ་མི་བསླུའི་ཁྱད་
པར་ཡོད་དེ། འདྲ་ཡང་ཁྱེད་ལས་དེ་འཐོབ། དེ་ལས་དེ་མི་ཐོབ་པས་སོ། །
དེ་ལྟར་ཇི་བཞིན་ནས་རྣམ་པར་བཞག་ལ། སྒྲ་མི་རྟག་རྟོགས་ཀྱི་རྗེ་དཔག་ཆོས་ཅན། 
ཁྱོད་དང་སྒྲ་རྟག་འཛིན་བློ་གཉིས་རང་གི་སྣང་ཡུལ་ལ་རྗེས་དཔག་གིས་སྣང་བའི་འཁྲུལ་བར་
འདྲ་ཡང་འཇུག་ཡུལ་ལ་བསླུ་མི་བསླུའི་ཁྱད་པར་ཡོད་དེ། འདྲ་ཡང་ཁྱོད་ལས་དེ་འཐོབ། དེ་
ལས་གཞན་མི་ཐོབ་པས་སོ། །
གང་ལ་དོན་གྱི་ནས་རང་དབང་ཅན་ལ། དབང་པོའི་མངོན་སུམ་གྱི་འཇུག་ཡུལ་ཆོས་
ཅན། མངོན་འགྱུར་ཡིན་ཏེ། རང་མཚན་མངོན་སུམ་ཁྱོད་ལ་འཛིན་བྱེད་དུ་འཇུག་པས་སོ། 
། དེ་ལ་གཞན་དངོས་དབང་པོ་འདས་ལ། བུམ་སྤྱི་ཆོས་ཅན་ལྐོག་གྱུར་ཡིན་ཏེ། རྟོག་པས་སྤྱི་ཡི་
ཚུལ་གྱི་རྟོགས་བྱར་ཡོད་པས་སོ། །རྗེས་དཔག་གི་སྣང་བའི་སྒོ་ནས་མཐོང་བའི་བདག་ཉིད་
དེ། གཞལ་བྱ་ལྐོག་གྱུར་ཆོས་ཅན། སྐྱེ་བོས་རྟོགས་པའི་ཐབས་མེད་པ་མ་ཡིན་ཏེ། དོན་གཞན་
ཏེ། ཚུལ་གསུམ་པའི་རྟགས་དེ་ཁྱོད་རྟོགས་པའི་རྟེན་ཡིན་པས་སོ། །གལ་ཏེ་དེ་བརྟེན་ནས་གོ་
བྱེད་ཉིད་ལ་དུ་བ་ཆོས་ཅན། དུ་ལྡན་ལ་ལ་མེ་གོ་བྱེད་ཡིན་ཏེ། དེ་ཡི་ཚུལ་གསུམ་ཡིན་པས་སོ། 
། 
དེ་ཚེ་གོ་བྱེད་ནས་རྟོགས་ཕྱིར་ལ་ཆོས་ཅན། ལའི་སྟེང་དུ། རྩྭ་ཡི་མེ་དང༌། ཙན་དན་གྱི་མེ་
སོགས། སོ་སོར་ཕྱེ་ནས་སྒྲུབ་པའི་རྟགས་ཡང་དག་ཏུ་མི་འགྱུར་ཏེ། ལ་ལ་མེ་ཙམ་སྒྲུབ་ནུས་
ཀྱིས་ཁྱོད་ལ་རྩྭ་ཡི་མེ་སོགས་ཀྱིས་མ་ཁྱབ་པས་སོ། །འབྲེལ་པ་ཅན་གྱི་ཆོས་ནས་རྗེས་དཔག་

ལ། བྱས་པའི་རྟགས་ལས་སྒྲ་མི་རྟག་པར་འཇལ་བའི་ཚད་མ་ཆོས་ཅན། རྗེས་དཔག་ཡིན་ཏེ། 
ཚུལ་གསུམ་པའི་རྟགས་ལས་རང་གི་གཞལ་བྱ་ལྐོག་གྱུར་ལ། གསར་དུ་མི་བསླུ་བའི་ཤེས་པ་
ཡིན་པས་སོ། །ལྐོག་གྱུར་གྱི་ནས་ངེས་(པ)ཡིན་ལ། ཤེས་བྱ་ཆོས་ཅན། གཞལ་བྱ་ལྐོག་གྱུར་
གྱི་འཇལ་བྱེད་སོ་སྐྱེའི་མངོན་སུམ་དང་རྗེས་དཔག་གཉིས་ལས་རྗེས་དཔག་གཅིག་པུར་ངེས་
པ་ཡིན་ཏེ། ཚུལ་གསུམ་པའི་རྟགས་ལས་ལྐོག་གྱུར་སྤྱི་ཡི་ཚུལ་གྱིས་རྟོགས་པའི་ཚད་མ་དེ་
རྗེས་དཔག་ཡིན་པས་སོ། །
མངོན་སུམ་ལྐོག་ཏུ་ནས་ཡོད་མ་ཡིན་ལ། གཞལ་བྱའི་དབྱེ་བ་བྱེད་པ་ན་ཆོས་ཅན། 
གཞལ་བྱ་མངོན་ལྐོག་གཉིས་སུ་ངེས་ཏེ། མངོན་ལྐོག་ལས་མ་རྟོགས་པའི་གཞལ་བྱ་གཞན་
ཡོད་པ་མིན་པས་སོ། །གཞལ་བྱ་གཉིས་ཉིད་ཀྱིས་ནས་བཞེད་པ་དང་ལ། ཚད་མའི་གྲངས་
ངེས་བྱེད་པ་ན་ཆོས་ཅན། ཚད་མ་རྫས་ཡོད་ལ་མངོན་རྗེས་གཉིས་སུ་ངེས་པ་འཐད་དེ། 
གཞལ་བྱ་གཉིས་སུ་ངེས་པས་སོ། །གཞལ་བྱ་གཉིས་ནས་གསུམ་གྱི་གྲངས་བསལ་བ་ཡིན་
ལ། ཆོས་ཅན་མངོན་རྗེས་ལས་མ་རྟོགས་པའི་སྒྲ་བྱུང་ཉེར་འཇལ་ལ་སོགས་པའི་ཚད་མ་
གསུམ་པ་བསལ་བ་ཡིན་ཏེ། གཞལ་བྱ་གཉིས་སུ་ངེས་པས་སོ། །གཅིག་གྲངས་ནི་བསལ་བ་
ཡིན་ལ། ཆོས་ཅན་མངོན་སུམ་གཅིག་པུ་ཚད་མ་ཡིན་གྱི། རྗེས་དཔག་ཚད་མ་མེད་པ་བསལ་
ཏེ། གཞལ་བྱ་ལ་རང་སྤྱི་གཉིས་སུ་མཐོང་བས་སོ། །
གཉིས་པ་ལ་གཉིས། གཉིས་པས་(ལས་)ཉུང་བ་དགག གཉིས་པས(ལས་)མང་བ་
དགག་པའོ། །དང་པོ་ནི། རྒྱང་འཕེན་པ་ན་རེ། དངོས་པོར་མེད་པ་གཞལ་བྱ་མ་ཡིན་པའི་ཕྱིར། 
ཚད་མའི་ཡུལ་ནི་རང་མཚན་གཅིག་པུ་ཉིད་ཡིན་པས་ཚད་མ་མངོན་སུམ་གཅིག་པུ་ཡིན་གྱི་
རྗེས་དཔག་ཚད་མ་མེད་དོ། །ཞེ་ན། ཁོ་བོའང་འདོད་ལ་ཕྱོགས་གླང་གྲགས་པ་ཆོས་ཅན། 
ཚད་མའི་འཇུག་ཡུལ་དུ་གྱུར་པའི་གཞལ་བྱ་ཡིན་ན། རང་མཚན་གཅིག་པུར་ཁྱོད་ལ་རྟགས་

ཀྱིས་སྒྲུབ་མི་དགོས་ཏེ། དེ་དེར་ཁྱོད་ཀྱིས་ངེས་པའི་ཚུལ་གྱིས་འདོད་པས་སོ། །མེད་པའང་
ངེས་ཕྱིར་ནས་ཉིད་དམ་ལ། ཤེས་བྱ་ཆོས་ཅན། དངོས་པོར་མེད་པ་དེ་སྤྱི་སོགས་གཞལ་བྱ་
མིན་པར་སྒྲུབ་པའི་ཁྱབ་པ་མ་ངེས་པར་ཐལ། དངོས་པོ་མེད་པའང་ཚད་མའི་ཡུལ་ཡིན་པས་
སོ། །རྟགས་ཁས་སོ། །དེ་ངེས་ནས་ཉིད་ལ། རྗེས་དཔག་ཚད་མ་ཡོད་པར་ཐལ། སྤྱི་སོགས་
དངོས་པོར་མེད་པའི་མེད་དགག་རྟོགས་པའི་ཚུལ་མཐོང་གི་ཚད་མ་ཡོད་པས་སོ། །དབང་
པོའི་མངོན་སུམ་གྱིས་སྤྱི་སོགས་མེད་པ་རྟོགས་པས་ཁྱབ་པ་མེད་ཅེ་ན། མེད་ལ་དབང་སྐྱེས་
ནས་སྐྱེས་པའི་ཕྱིར། དབང་ཤེས་མ་འཁྲུལ་བ་ཆོས་ཅན། དངོས་པོ་མེད་པ་ལ་རྟོགས་བྱེད་དུ་
མི་འཇུག་པར་ཐལ། རང་གི་བཟུང་དོན་ལས་སྐྱེས་པས་སོ། །རྟགས་མ་གྲུབ་སྟེ། བཟུང་དོན་
གྱི་ནུས་པ་ལ་ལྟོས་པ་མེད་ཅེ་ན། བར་ཆོད་ལ་སོགས་ནས་འགྱུར་ལ། ཆོས་ཅན་རང་ཡུལ་དང་
བར་ཆོད་པ་དང་ཧ་ཅང་ཉེ་བ་དང། ཆེས་སྐལ་བ་ལ་སོགས་ཡོད་ནའང་སྐྱེ་བར་ཐལ། རང་
གི་བཟུང་དོན་གྱི་ནུས་པ་ལས་མི་ལྟོས་པའི་དབང་ཤེས་མ་འཁྲུལ་བ་ཡིན་པས་སོ། །གལ་ཏེ་
དབང་པོའི་མངོན་སུམ་འཇུག་པས་མེད་པ་གྲུབ་བོ། །ཞེས་མི་སྨྲ་ཡི་དབང་པོའི་མངོན་སུམ་
ལྡོག་པ་ཉིད་ལས་མེད་པ་ངེས་པ་ཡིན་ནོ་ཞེ་ན་འགལ་བའམ་ལ། དབང་པོའི་མངོན་སུམ་ཆོས་
ཅན། ཁྱོད་སྤྱི་སོགས་མེད་པའི་སྒྲུབ་བྱེད་དུ་འགལ་བར་ཐལ། ཁྱོད་མེད་པ་དེ་ཉིད་སྤྱི་སོགས་
མེད་པའི་སྒྲུབ་བྱེད་ཡང་དག་ཡིན་པས་སོ། །རྟགས་བསལ་ལོ། །
ཉི་རྦས་ལྟར་ན་ཆོས་ཅན་མེད་པ་འཛིན་པའི་རྒྱུ་མཚན་གྱིས་ཁྱོད་ལོག་པས་སྤྱི་མེད་པར་
སྨྲ་བ་མི་འཐད་པར་ཐལ། མེད་པ་མི་འཛིན་པའི་ཕྱིར་ཏེ། རང་མཚན་ཁོ་ན་ཤེས་པས་སོ། 
། ཞེས་སོ། །དེ་ཉིད་ལྡོག་པ་དང་ནས་རྟགས་ཡིན་ནོ་(ན)ལ། དབང་པོའི་མངོན་སུམ་གྱིས་
དམིགས་པ་ཆོས་ཅན། སྤྱི་སོགས་མེད་པར་སྒྲུབ་པའི་རྟགས་ཡང་དག་ཏུ་ཐལ། དེ་ཡི་ཚུལ་
གསུམ་ཡིན་པས་སོ། །རྟགས་ཁས་སོ། །འདོད་ན། རྗེས་དཔག་ཚད་མ་མེད་པ་བུད། 

གཞན་སེམས་ནས་གྲུབ་པ་ཡིན་ལ། ཤེས་བྱ་ཆོས་ཅན། རྗེས་དཔག་ཚད་མ་གྲུབ་པར་
ཐལ། ངག་སྨྲ་བའི་རྟགས་ལས་སྐྱེས་བུ་གཞན་ལ་སེམས་ཡོད་པར་རྟོགས་པའི་ཚད་མ་གྲུབ་
པས་སོ། །སྨྲ་སོགས་ནས་གྲུབ་ལ། རྟགས་དེ་གང་ཞེ་ན། གསོང་པོར་སྨྲ་བའི་སྐྱེས་བུ་ཕ་རོལ་
པ་ཆོས་ཅན། སེམས་ཡོད་དེ་གསོང་པོར་སྨྲ་བས་སོ། །བསླུ་མེད་ཕྱིར་ཏེ་(དེ)ཚད་མ་ཉིད་
ལ། རྗེས་དཔག་ཆོས་ཅན་ཚད་མར་ཐལ། གང་གི་གཞལ་བྱ་ལ་གསར་དུ་མི་བསླུ་བས་སོ། 
། གལ་ཏེ་དུ་བས་མེ་སྒྲུབ་པ་ལྟ་བུ་མི་བསླུ་ཡང༌། སྐྱུ་རུ་རས་མདུན་གྱི་སྐྱུ་ར་རོ་བསྐ་བར་སྒྲུབ་
པ་ལ་སོགས་པ་ལ་ལ་དག་ཏུ་ནི། ཚུལ་གསུམ་ཚང་ཡང་འཁྲུལ་བར་མཐོང་བའི་ཕྱིར་ཚུལ་
གསུམ་པའི་རྟགས་ཐམས་ཅད་ཡིད་བརྟན་མེད་དོ་ཞེ་ན་རྟགས་ལོག་ནས་དེ་འདྲ་ལ། སྐྱུ་རུ་ར་
ཆོས་ཅན། མདུན་གྱི་སྐྱུ་རུ་ར་རོ་བསྐ་བར་སྒྲུབ་པའི་ཚུལ་ཡིན་པས་དེ་སྒྲུབ་ཀྱི་ཁྱབ་པ་འཁྲུལ་
བས་ཚུལ་གསུམ་པའི་རྟགས་ཐམས་ཅད་ཡིད་བརྟན་མེད་པ་མིན་པར་ཐལ། ཁྱོད་དེ་སྒྲུབ་ཀྱི་
རྟགས་ཡང་དག་མིན་པ་ལ། རྟགས་ཡང་དག་དང་ཅུང་ཟད་འདྲ་བས་རྟགས་ཡང་དག་ཏུ་ཞེན་
ནས། འཁྲུལ་བར་མཐོང་བ་རྒྱུ་མཚན་དུ་བྱས་ནས་རྟགས་ཡང་དག་ཐམས་ཅད་འཁྲུལ་བར་
ཁྱེད་ལ་སྣང་བ་ཙམ་དུ་ཟད་པས་སོ། །
གང་ལས་འགའ་ཚེ་ནས་གྲུབ་འགྱུར་བ་ལ། དུ་བ་ཆོས་ཅན། དུ་ལྡན་ལ་མེ་ཡོད་དུ་སྒྲུབ་
པའི་རྟགས་ཡང་དག་ཡིན་ཏེ་དེ་ཡི་ཚུལ་གསུམ་ཡིན་པས་སོ། །ཤ་པ་ལའང་སྦྱར་རོ། །དེ་ནི་
ནས་པའམ་ལ། དུ་བ་ཆོས་ཅན། རྒྱུ་ལ་ལྟོས་མེད་དུ་འབྱུང་བ་མ་ཡིན་ཏེ། མེ་ལས་སྐྱེས་པས་
སོ། །ཞེས་པས། ཤ་པ་ཆོས་ཅན། ཤིང་དང་དོན་གཞན་མ་ཡིན་ཏེ། ཤིང་དེ་ཡི་ངོ་བོར་གདོན་མི་
ཟ་བས་སོ། །རང་གི་རྒྱུ་དག་མེད་པར་ནས་སྲིད་མིན་པ། དུ་བ་ཆོས་ཅན། མེ་ལ་མི་འཁྲུལ་ཏེ། 
མེ་མེད་པར་ཁྱེད་མི་སྲིད་པའི་ཆོས་ཡིན་པས་སོ། །ངོ་བོ་དག་ནས་སྲིད་མིན་པོ་(པ)ལ། ཤིང་
ཤ་བ་ཆོས་ཅན། ཤིང་ལ་མི་འཁྲུལ་ཏེ་ཤིང་མེད་པར་ཁྱོད་མི་སྲིད་པའི་ཆོས་ཡིན་པས་སོ། །དེ་

དག་རང་བཞིན་ནི་མཚན་ཉིད་ཡིན་ལ། དུ་ཤབ་ལས་གཞན་པའི་རྟགས་ཡང་དག་ཆོས་ཅན་
རང་རང་གི་ཆོས་སུ་བཟུང་བྱ་ལ། བདག་གཅིག་དེ་བྱུང་དུ་འབྲེལ་པ་གང་རུང་གི་སྒོ་ནས་ཆོས་
ལ་མི་འཁྲུལ་བ་ཡིན་པ་དེ་ཁྱེད་རྣམས་ཀྱིའང་རང་བཞིན་དུ་གྲུབ་པ་ཡིན་ཏེ། ཚུལ་གསུམ་ཡིན་
པས་སོ། །ལྟར་རུང་ནང་གི་ནས་ཇི་ལྟར་ཡོད་ལ། མེ་མེད་ཆོས་ཅན་དུ་མེད་ལ་མི་འཁྲུལ་ཏེ། དུ་
མེད་ཀྱི་ཁྱབ་བྱ་ཡིན་པས་སོ། །ཁྱབ་བྱེད་མ་དམིགས་པ་དང་རང་བཞིན་མ་དམིགས་པ་ལའང་
སྦྱོར། སྤྱི་ཡི་བློ་རྗེས་དཔག་ནི་ཚད་མ་མིན་པར་དབང་པོའི་མངོན་སུམ་གྱིས་མ་མཐོང་བས་
མེད་ན། མེད་པ་ཐོབ་ནས་དངོས་བཞིན་ལ། ད་ལྟ་ལྷས་སྦྱིན་གྱི་དབང་མངོན་གྱིས་མ་མཐོང་
ཞིང༌། ལྷས་སྦྱིན་གྱིས་ཡོད་པར་ངེས་པའི་སྐྱེད་མོས་ཚལ་དང་ཀུན་དགའ་ར་བ་ལ་སོགས་པ་
ཆོས་ཅན། ད་ལྟར་དེ་ཡི་ངོར་གཏན་མེད་པར་ཐལ། ད་ལྟ་དེ་ཡི་ངོར་དབང་མངོན་སྔོན་གྱིས་མ་
མཐོང་བས་སོ། །གལ་ཏེ་དེ་རྣམས་དུས་གཞན་དང་གཞན་དུ་དབང་ཤེས་རྣམས་ཀྱིས་རྟོགས་
པར་འགྱུར་བས་ཡོད་དོ་ཞེ་ན། 
དེ་མིན་དབང་དང་ནས་མི་སྲིད་ཕྱིར་ལ། མིག་ཤེས་ཆོས་ཅན། ཁྱོད་ཀྱིས་མ་མཐོང་ནས་
མེད་པས་ཁྱབ་པ་མ་ཡིན་པར་ཐལ། དབང་པོ་གཟུགས་ཅན་གྱི་ནུས་པ་དང་ཟས་ཀྱིས་བཀྲེས་
པ་སེལ་བའི་ནུས་པ་སོགས་ཁྱེད་ཀྱིས་མ་མཐོང་ཡང་ཡོད་པས་སོ། །མེད་པ་རྟོགས་ནས་རྒྱུ་
མེད་འགྱུར་ལ། ཤེས་བྱ་ཆོས་ཅན། དབང་ཤེས་སྐྱེ་བ་རྒྱུ་མེད་དུ་ཐལ། དབང་པོ་གཟུགས་ཅན་
གྱི་ནུས་པ་མེད་པས་སོ། །དབང་པོ་གཟུགས་ཅན་གྱི་ནུས་པ་འཛིན་པའི་སྐྱེ་བོའི་བློ་ཆོས་ཅན། 
རྣམ་རྟོག་མེད་པའི་ཚད་མ་མིན་ཏེ་སྤྱི་འཛིན་ཡིན་པས་སོ། །ཁྱབ་སྟེ། དབང་པོའི་མངོན་སུམ་
ཆོས་ཅན། རང་ཡུལ་རང་མཚན་ལ་འཇུག་གི་སྤྱི་མཚན་མ་ཡིན་ཏེ། རྣམ་རྟོག་ཏུ་མེད་པའི་ཚད་
མ་ཡིན་པས་སོ། །སྤྱི་དེ་ལ་འཛིན་བྱེད་དུ་འཇུག་པའི་ཚད་མ་ཆོས་ཅན། རྗེས་དཔག་ཡིན་ཏེ། 
རྟོགས་ཚད་ཡིན་པས་སོ། །

གཉིས་པ་ལ་རྩོད་ལན་གཉིས་ལས། རྩོད་པ་ནི་ཀུན་བཏུས་སུ་གལ་ཏེ་མི་རྟག་པ་ལ་
སོགས་པ་རྣམ་པས་ཁ་དོག་ལ་སོགས་པ་འཛིན་པ་དང༌། ལན་གཅིག་མ་ཡིན་པར་འཛིན་པ་
དེ་ཇི་ལྟར་ཞེ་ན། དེ་ལ་རབ་སྦྱོར་ཕྱིར་ཚད་མ། །གཞན་ནི་ཡོད་པ་མ་ཡིན་ནོ། །ཞེས་སོགས་
འཆད་དེ། ཤེས་བྱ་ཆོས་ཅན། ཁ་དོག་མི་རྟག་པར་ཚད་མས་རྟོག་པར་མི་འགྱུར་བར་ཐལ། 
གཞལ་བྱ་ལ་གཉིས་སུ་ངེས་པས་སོ། །ཁྱབ་སྟེ། ཁ་དོག་མི་རྟག་པ་དེ་རང་སྤྱི་འདྲེས་པའི་
གཞལ་བྱ་གསུམ་པ་ཡིན་པས་སོ། །དེས་ན་ཁ་དོག་མི་རྟག་པ་དེ་རྟོགས་པའི་བློ་ནི་མངོན་
རྗེས་ལས་ཚད་མ་གཞན་དུ་འགྱུར་ཏེ། སྤྱི་འཛིན་པས་མངོན་སུམ་མིན་ཞིང་རྟགས་མེད་པར་
ཡོད་པའི་ཕྱིར་རྗེས་དཔག་ཀྱང་མིན་ནོ། །སྔར་ཁ་ནང་དུ་ཙན་དན་གྱི་མེ་མཐོང་ཞིང༌། ཕྱིས་དུ་
བའི་རྟགས་ལས་སྔར་གྱི་ཙན་དན་གྱི་མེ་དེ་འདིའོ་ཞེས་ངོ་ཤེས་པ་ལྟ་བུ་ཁྱད་པར་མཐོང་བའི་
རྗེས་དཔག་དེ་ནི་ཆོས་ཅན། སྤྱི་མཚན་རྗེས་དཔག་ལས་ཚད་མ་གཞན་ཡིན་ནོ། །རང་གི་རྟེན་
རྟགས་ཙམ་དང་ཙན་དན་གྱི་མེ་གཉིས་འབྲེལ་པ་རྟོགས་པ་མེད་པའི་ཕྱིར་དེ་ལྟར་ན་གཞལ་བྱ་
གཉིས་ལས་མང་བའི་ཕྱིར་ཚད་མ་རྣམས་གཉིས་ལས་མང་པོ་ཉིད་དམ་ཡུལ་གཅིག་ལ་ཡང་
ཚད་མ་དུ་མ་ཉིད་ནི་འཇུག་པའི་ཕྱིར་ཏེ། དཔེར་ན་རང་མཚན་ལ་ཁྱད་མཐོང་བའི་རྗེས་དཔག་
དང་མངོན་སུམ་གཉིས་ཀ་འཇལ་བྱེད་དུ་འཇུག་པ་བཞིན་མངོན་སུམ་གཅིག་ཏུ་ངེས་པའི་
གྲངས་ཉུང་བ་སེལ་བར་མི་འགྱུར་ཏེ། མངོན་རྗེས་ཡུལ་ངེས་པ་ནི་མེད་པའི་ཕྱིར་དང༌། ཚད་
མ་གསུམ་གྱི་གྲངས་ཀྱང་སེལ་བར་མི་འགྱུར་ཏེ་གཞལ་བྱ་གཞན་རང་སྤྱི་འདྲེས་པའི་གསུམ་
པ་ནི་ཡོད་པའི་ཕྱིར་ཞེ་ན། 
གཉིས་པ་ལ་གཉིས། འདྲེས་པ་རྟོགས་པའི་ཚད་མ་གསུམ་པ་དགག མཐོང་ཟིན་ཤེས་
པའི་ཚད་མ་གསུམ་པ་དགག་པའོ། །དང་པོ་ལ་བཞི། རྟགས་ལས་རྟོགས་པ་སྤྱི་འཛིན་རྗེས་
དཔག་ཡིན། རྗེས་ཀྱི་ངེས་པས་རྟོགས་པ་ཚད་མ་མིན། ཞིག་འཇིག་གཅིག་པའི་ལུགས་པའང་

རྗེས་དཔག་ཡིན། རྟག་པའི་དངོས་པོ་འཇིག་པར་འདོད་པ་དགག་པའོ། །
དང་པོ་ལ་གསུམ། དངོས་དོན་མདོར་བསྟན། ཞར་བྱུང་རྒྱས་པར་བཤད། དཀྱུས་མའི་
མཇུག་བསྡུ་བའོ། །དང་པོ་ནི། བྱས་སོགས་ཀྱི་རྟགས་ལས་ཁ་དོག་སོགས་མི་རྟག་པར་རྟོགས་
པའི་ཚད་མ་ལ་འདོད་ན། སྐྱོན་འདིར་ནས་སྦྱོར་ཕྱིར་རོ་ལ། བྱས་པའི་རྟགས་ལས་ཁ་དོག་མི་
རྟག་པར་རྟོགས་པའི་ཚད་མ་ཆོས་ཅན། །རང་སྤྱི་འདྲེས་པ་རྟོགས་པའི་ཚད་མ་གསུམ་པར་མི་
འགྱུར་ཏེ། ཁ་དོག་གི་སྤྱི། མི་རྟག་པའི་སྤྱི་དང༌། སྦྱར་ནས་འཛིན་པའི་ཚད་མ་ཡིན་པས་སོ། །
གཉིས་པ་ལ་གཉིས། སྤྱི་སྦྱོར་ཡང་འབྲེལ་བས་མི་བསླུ། ཚུལ་དེ་རྒྱས་པར་ཕྱེ་སྟེ་བཤད་
པའོ། །དང་པོ་ནི། སྤྱི་ཆོས་ཡིན་ན་དངོས་མེད་ཀྱི་ཆོས་སུ་འགྱུར་ཞེ་ན། དངོས་མེད་ནས་
བསྒྲུབ་ཕྱིར་རོ་ལ། ཤེས་བྱ་ཆོས་ཅན། མི་རྟག་པ་དེ་དངོས་མེད་ཁོ་ནའི་ཆོས་མིན་ཏེ། ཁ་དོག་
རང་མཚན་དེ་མི་རྟག་པར་ཚད་མས་འཇལ་བས་སོ། །གཞན་ལ་ནས་ཞེ་ན་ལ། དེ་འདྲའི་རྗེས་
དཔག་ཆོས་ཅན། ཁ་དོག་མི་རྟག་པ་རང་མཚན་མི་རྟོགས་པར་ཐལ། ཁ་དོག་མི་རྟག་པ་སྤྱི་
མཚན་དེ་རྟོགས་ཀྱི། དེ་རང་མཚན་སྣང་བ་མེད་པས་སོ། །ཞེ་ན། མིན་ཏེ་དེ་ཉིད་གྲུབ་ཕྱི་རོལ་
ལ། ཆོས་ཅན། ཁ་དོག་མི་རྟག་རང་མཚན་མི་རྟོགས་པ་མ་ཡིན་ཏེ། རང་ལ་སྣང་བའི་སྤྱི་
རྣམས་ཁ་དོག་མི་རྟག་པའི་རང་མཚན་དུ་ཞེན་ནས། ཁ་དོག་རང་མཚན་དེ་མི་རྟག་པར་འཇོག་
པས་སོ། །
གཉིས་པ་ལ་སྒྲུབ་པའི་རྗེས་དཔག་མི་བསླུ། དགག་པའི་རྗེས་དཔག་མི་བསླུ་བའོ། །དང་
པོ་ནི། རྣམ་རྟོག་བག་ཆགས་དང་འབྲེལ་མོད། རང་མཚན་ཇི་ལྟར་འབྲེལ་ཞེ་ན། དངོས་གང་
ནས་རྟགས་ལ། དུ་བ་ཆོས་ཅན། དུ་ལྡན་ལ་མེ་ཡོད་དུ་སྒྲུབ་པའི་རྟགས་ཡིན་ཏེ། དེ་ཡི་ཚུལ་
གསུམ་ཡིན་པས་སོ། །ཆོས་ཅན། རང་འབྲས་དུ་ལྡན་ལ་མེ་ཡོད་དུ་སྒྲུབ་པའི་རྟགས་འཛིན་
སེམས་ཀྱི་རྒྱུ་ཡིན་ཏེ། དེ་ལ་ཕན་པས་སོ། །དེ་ལས་དེ་ལྟའི་ནས་རྟགས་ཅན་བློ་ལ། དུ་བས་

དུ་ལྡན་ལ་མེ་ཡོད་དུ་སྒྲུབ་པའི་རྟགས་འཛིན་གྱི་སེམས་ཆོས་ཅན། རང་འབྲས་དུ་བའི་རྟགས་
ལས་དུ་ལྡན་ལ་མེ་ཡོད་དུ་རྟོགས་པའི་རྟགས་ཅན་རྗེས་དཔག་གི་རྒྱུ་ཡིན་ཏེ། དེ་ལ་ཕན་པས་
སོ། །དེ་ལྟར་རྟགས་དང་ནས་བསླུ་བྱེད་ཉིད་མ་ཡིན་ལ། དུ་བའི་རྟགས་ལས་དུ་ལྡན་ལ་མེ་
ཡོད་དུ་རྟགས་པའི་རྟགས་ཅན་རྗེས་དཔག་ཆོས་ཅན་ལ་མེ་རང་མཚན་པ་དེ་མི་སྣང་ཡང༌། དེ་
ལ་མི་བསླུ་སྟེ། མི་སྣང་ཡང༌། དེ་ལ་བརྒྱུད་ནས་འབྲེལ་བའི་སེལ་འཇུག་ཕྱིན་ཅི་མ་ལོག་པ་དེ་
ཡིན་པས་སོ། །རྟགས་འཛིན་ལའང་སྦྱོར་རོ། །
དེ་ཡི་ངོ་བོས་རྟོགས་(སྟོང་)ནས་བྱས་པ་ཡིན་ལ། ཆོས་ཅན། རང་གི་འཇུག་ཡུལ་ལ་མི་
བསླུ་ཡང་རང་གི་སྣང་ཡུལ་ལ་འཁྲུལ་བ་ཡིན་ཏེ། མི་བསླུ་ཡང་རང་ལ་སྣང་བའི་རྣམ་པ་ཕྱི་
རོལ་རང་མཚན་པར་ཞེན་པས་སོ། །ཚུལ་དེ་ལྟར་བྱས་པ་ལའང་སྦྱར། དེ་ཕྱིར་དངོས་པོ་ནས་
རྒྱུ་མཚན་ལ། མི་རྟག་པ་ཆོས་ཅན། རང་འབྲས་བྱས་པས་སྒྲ་མི་རྟག་པར་སྒྲུབ་པའི་རྟགས་
འཛིན་སེམས་ཀྱི་རྒྱུ་ཡིན་ཏེ། བྱས་པའི་ངོ་བོ་གཅིག་ཡིན་པའི་ཁྱབ་བྱེད་ཡིན་པའི་སྒོ་ནས་དེ་
ལ་ཕན་པས་སོ། །མེ་ཆོས་ཅན། རང་འབྲས་དུ་བས་དུ་ལྡན་ལ་མེ་ཡོད་དུ་སྒྲུབ་པའི་རྟགས་
འཛིན་སེམས་ཀྱི་རྒྱུ་ཡིན་ཏེ། དུ་བའི་རྒྱུ་ཡིན་པའི་སྒོ་ནས་དེ་ལ་ཕན་པས་སོ། །བྱས་པ་ཆོས་
ཅན། རང་འབྲས་སྒྲ་མི་རྟག་རྟོགས་ཀྱི་རྗེས་དཔག་གི་རྒྱུ་ཡིན་ཏེ། དེ་ལ་ཕན་པས་སོ། །
གཉིས་པ་ལ་གསུམ། དགག་པ་འགྲུབ་ཚུལ་དངོས། དེ་ཉིད་རྒྱས་པར་སྒྲུབ། རྟགས་སུ་
སྦྱར་དུས་བསྟན་པའོ། །དང་པོ་ནི། དགག་པ་ཉིད་ནི་ནས་ཉིད་ལས་ཡིན་ལ། མ་དམིགས་
པའི་རྟགས་གསུམ་ཆོས་ཅན། རང་གི་དགག་བྱའི་ཆོས་མེད་པ་དང༌། མེད་པའི་ཐ་སྙད། དེ་
ཉིད་རང་གི་ཆོས་ཅན་ལ་རང་གི་དགག་ཆོས་མངོན་སུམ་གྱིས་མ་དམིགས་པ་ལས་འགྲུབ་པ་
ཡིན་ཏེ། སྣང་རུང་གི་ཆོས་ཚད་མས་མ་དམིགས་པས་དེ་མེད་པར་འགྲུབ་པའི་ཕྱིར་ཏེ། ཆོས་
དེ་ཚད་མས་དམིགས་པ་དེ་ཆོས་དེ་ཡོད་པར་འཇོག་བྱེད་ཡིན་པས་སོ། །

གཉིས་པ་ནི། དགག་ལ་དེའམ་ནས་འཕེན་པར་བྱེད་པ་ཡིན་ལ། མེ་སྟོབས་ཆེན་རྒྱུན་
ཆགས་ཆོས་ཅན། ཁྱེད་ཀྱིས་རང་གིས་ཁྱབ་པར་ནོན་པའི་ས་ཕྱོགས་སུ་གྲང་རེག་སྟོབས་ཆེན་
རྒྱུན་ཆགས་དམིགས་པའི་མངོན་སུམ་འགོག་ནུས་ཏེ། ཁྱོད་རང་གིས་ཁྱབ་པར་ནོན་པའི་ས་
ཕྱོགས་སུ། གྲང་རེག་སྟོབས་ཆེན་རྒྱུན་ཆགས་འབྱུང་བཞིན་པ་མེད་པར་སྒྲུབ་པའི་རང་བཞིན་
འགལ་དམིགས་ཀྱི་རྟགས་ཡང་དག་ཡིན་པས་སོ། །མེ་སྟོབས་ཆེན་ཆོས་ཅན། དེར་གྲང་ནས་
སྤྲུ་ལོང་བྱེད་སྟོབས་ཆེན་རྒྱུན་ཆགས་པ་དམིགས་པའི་མངོན་སུམ་འགོག་སྟེ། དེ་སྒྲུབ་ཀྱི་རྒྱུ་
དང་འགལ་བ་རང་མཚན་དམིགས་པའི་རྟགས་ཡང་དག་ཡིན་པས་སོ། །སྦྱོར་བ་ལའང་སྦྱར་
རོ། །གཞན་དུ་དངོས་གཅིག་ནས་གང་ལས་རྟོགས་ལ་ཆོས་ཅན། ཁྱོད་རང་གིས་ཁྱབ་པར་
ནོན་པའི་ས་ཕྱོགས་སུ་གྲང་རེག་རྒྱུན་ཆགས་མེད་པར་སྒྲུབ་པའི་རྟགས་ཡང་དག་མ་ཡིན་པར་
ཐལ། དེར་དེ་དམིགས་པའི་མངོན་སུམ་མ་བཀག་པས་སོ། །མེ་ཡོད་པས་གྲང་རེག་མེད་པར་
སྒྲུབ་ནུས་ཏེ། མེ་དང་གྲང་རེག་འགལ་བའི་ཕྱིར་ཞེ་ན། དེ་ཉིད་ཀྱང་ཅི་གྲུབ་མེ་དང་གྲང་རེག་
འགལ་ཏེ་ལྷན་ཅིག་མི་གནས་པའི་ཕྱིར་ཞེ་ན། དེའང་གང་ལ་འདོད་དེ་གཉིས་ལྷན་ཅིག་མི་
གནས་ཏེ། སྣང་བ་མཐོང་མེད་དེ་མེ་ཡོད་པས་གྲང་རེག་མེད་པར་གྱུར་པས་སོ། །
ཞེ་ན་མེ་སྟོབས་ཆེན་གྱིས་ནོན་པའི་གཞི་དེར་ཆོས་ཅན། གྲང་རེག་སྟོབས་ཆེན་རྒྱུན་
ཆགས་ཚད་མས་དམིགས་པ་ཉིད་མ་ཡིན་ནས། ཚད་མས་མ་དམིགས་པ་ཉིད་མ་ཡིན་པར་
ཐལ། དེ་སྣང་རུང་མ་དམིགས་པའི་སྒོ་ནས་ཁེགས་པས་སོ། །དེ་ཕྱིར་རང་སྒྲ་ནས་སྒྲུབ་བྱེད་
ཡིན་ལ། མེ་སྟོབས་ཆེན་ཆོས་ཅན། ཁྱོད་རང་གིས་གཞིར་གྲང་རེག་སྟོབས་ཆེན་རྒྱུན་ཆགས་
མངོན་སུམ་གྱིས་མ་དམིགས་པའི་སྒོ་ནས་དེར་དེ་མེད་པའི་སྒྲུབ་བྱེད་ཡིན་ཏེ། དེ་སྒྲུབ་ཀྱི་
དགག་རྟགས་ཡང་དག་ཡིན་པས་སོ། །
གང་ལ་དེ་ནི་ནས་བརྗོད་བྱ་མིན་ལ། མེ་སྟོབས་ཆེན་རྒྱུན་ཆགས་ཀྱིས་ནོན་པའི་གཞིར་

ཆོས་ཅན། གྲང་རེག་སྟོབས་ཆེན་རྒྱུན་ཆགས་སུ་མེད་པའི་རྟགས་ཡང་དག་མིན་པར་ཐལ། 
སྣང་རུང་གི་ཆོས་དེ་མེད་པར་སྒྲུབ་པ་ན། དེ་ཚད་མས་མ་དམིགས་པ་དེ་དེ་ཡི་ཐབས་མིན་པས་
སོ། །རྟགས་ཁས་སོ། །
དེས་ན་དེ་དང་ནས་བཤད་པ་ཡིན་ལ། དུ་བ་དྲག་འཕྱུར་སྟོབས་ཆེན་རྒྱུན་ཆགས་པས་
ཁྱབ་པར་ནོན་པའི་གཞི་དེར་ཆོས་ཅན། གྲང་རེག་སྟོབས་ཆེན་རྒྱུན་ཆགས་སུ་མེད་དེ། དེར་
ཁྱབ་པར་ནོན་པས་སོ། །ཞེས་པའི་སྦྱོར་བ་ཆོས་ཅན། དེར་དེ་དམིགས་པའི་མངོན་སུམ་མེད་
པ་འཕེན་པར་བྱེད་དེ། དེ་སྒྲུབ་ཀྱི་འགལ་འབྲས་དམིགས་པའི་སྦྱོར་བ་ཡིན་པས་སོ། །
ཀུན་ལ་སྦྱོར་བ་ནས་ཐ་དད་མེད་ལ། མ་དམིགས་པའི་རྟགས་ཀུན་ཆོས་ཅན། རང་རང་
གི་ཤེས་འདོད་ཆོས་ཅན་གྱི་སྟེང་དུ། རང་རང་གི་དགག་ཆོས་ཚད་མས་དམིགས་མ་དམིགས་
ཐ་དད་པས། ཐ་དད་དུ་ཕྱེ་བ་མ་ཡིན་ཏེ། འབྲེལ་ཟླ་མ་དམིགས་པ་དང༌། འགལ་ཟླ་དམིགས་
པའི་སྦྱོར་བ་འགོད་ཚུལ་གྱིས་ཐ་དད་པ་ཡིན་གྱི་དེར་དེ་ཚད་མས་མ་དམིགས་པར་མཚུངས་
པས་སོ། །
འགལ་དང་དེ་ནི་ནས་ཅན་མ་ཡིན(མིན)་དེ་ལ། འགལ་ཟླ་དམིགས་པ་དང་འབྲེལ་ཟླ་མ་
དམིགས་པ་གང་ཡང་མིན་བཞིན་དུ་དགག་ཆོས་མེད་པར་སྒྲུབ་པའི་རྟགས་ཡང་དག་དུ་འདོད་
པའི་རྟགས་ཐམས་ཅད་ཆོས་ཅན། རྟགས་ཡང་དག་མ་ཡིན་ཏེ་ཁྱབ་པ་མེད་པས་སོ། །རྟགས་
ཇི་ལྟར་ན་སྐྱེས་བུ་ཆོས་ཅན། ཀུན་མཁྱེན་མེད་དེ། སྨྲ་བ་ལ་སོགས་པའི་ཕྱིར་རྒྱང་འཕེན་རྒྱལ་
དཔོག་གཉིས་ཀའོ། །འཇིག་རྟེན་གཞན་དང་ལས་དགེ་སྡིག་སོགས་མེད་དེ་སྐྱེས་བུ་ཡིན་པས་
སོ། །ཞེས་སྒྲུབ་པ་བཞིན་ནོ། །རྒྱང་འཕེན་གྱིའོ། །
དབང་པོ་ལས་འདས་ནས་མེད་ཕྱིར་རོ་ལ། སྨྲ་སོགས་ཆོས་ཅན། སྐྱེས་བུ་ལ་ཀུན་མཁྱེན་
མེད་པར་སྒྲུབ་པའི་རྟགས་ཡང་དག་མིན་པར་ཐལ། ཀུན་མཁྱེན་དང་མི་འགལ་བས་སོ། 

། རྟགས་གྲུབ་སྟེ། 
གལ་ཏེ་སྨྲ་པོ་ནས་གང་ལ་ཆོས་ཅན། ཀུན་མཁྱེན་དང་མི་འགལ་བར་ཐལ། ཁྱོད་ཡིན་
ཀུན་རིག་པ་ཡང་ཡོད་པ་ཡིན་པས་སོ། །སྐྱེས་བུ་ཆོས་ཅན་ཀུན་མཁྱེན་མེད་དེ་དེ་འདྲ་དབང་
པོའི་མངོན་སུམ་གྱིས་མི་དམིགས་པའི་ཕྱིར་ཞེ་ན། 
དེ་ཉིད་ནས་བརྗོད་ལ། ཀུན་མཁྱེན་དབང་པོའི་མངོན་སུམ་གྱིས་མ་དམིགས་པ་ཆོས་
ཅན། ཁྱོད་ཁོ་ན་དེ་སྒྲུབ་ཀྱི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་རྟགས་ཡང་དག་
ཡིན་པར་ཐལ། ཁྱོད་ལས་གཞན་དེ་མེད་པས་སོ། །ཟུར་སྔ་མ་ཁས་སོ། །འདོད་ནས་སྨྲ་སོགས་
དེ་སྒྲུབ་ཀྱི་རྟགས་ཡང་དག་ཡིན་པ་བུད། 
མི་དམིགས་པ་ནི་ནས་རབ་ཏུ་རྗོད་ལ་ཆོས་ཅན། སྐྱེས་བུ་ཀུན་མཁྱེན་མེད་པར་སྒྲུབ་པའི་
རྟགས་ཡང་དག་མ་ཡིན་པར་ཐལ། ཀུན་མཁྱེན་མེད་པས་མ་ཁྱབ་པས་སོ། །དེས་ན་སྣང་མི་
རུང་གི་ཆོས་མ་དམིགས་ཙམ་གྱི་མེད་པར་མི་འགྲུབ་པར་རབ་ཏུ་སྟེ་ལེའུ་དང་པོར་བརྗོད་ཟིན་
ཏོ། །
དེ་ཕྱིར་ནས་ཡོད་པ་མ་ཡིན་གྱི་བར་ལ། ཐ་མལ་པ་ཆོས་ཅན། ཁྱོད་ཀྱི་དངོས་པོ་སྟོབས་
ཞུགས་ཀྱི་ཚད་མས་ཀུན་མཁྱེན་ཡོད་མེད་གང་དུའང་ངེས་པ་ཡོད་པ་མ་ཡིན་ཏེ། ཀུན་མཁྱེན་
དེ་ཁྱོད་ལ་ཤིན་ཏུ་ལྐོག་ཏུ་གྱུར་པའི་ཕྱིར། འགལ་རྟགས་རྟགས་སུ་སྦྱོར་ཚུལ་ལ་གཉིས་ཏེ། 
དགག་ཆོས་དང༌། ཆོས་ཏེ་རྫས་ཆོས་ཐ་དད་པར་སྦྱོར་བ་དང༌། རྫས་ཐ་དད་མེད་པར་སྦྱོར་བ་
སྟེ། དཔེར་ན། མེ་སྟོབས་ཆེན་རྒྱུན་ཆགས་ཆོས་ཅན། དེས་ནོན་པའི་གཞིར། ཁ་བ་སྟོབས་
ཆེན་རྒྱུན་ཆགས་མེད་པར་སྒྲུབ་པའི་དགག་ཆོས་དང་རྫས་ཐ་དད་དེ། ཁ་བ་སྟོབས་ཆེན་དང་
ལྷན་གཅིག་མི་གནས་འགལ་ཡིན་པས་སོ། །མྱུག་སོགས་སྔར་ནས་རྟག་པར་ཡོད་པར་འདོད་
པ་གནོད་བྱེད་དུ་བཀོད་པའི་རྟགས་སྐྱེ་བ་ཆོས་ཅན། དེ་ཡི་དགག་ཆོས་དང་རྫས་ཆོས་ཐ་དད་

མ་ཡིན་ཏེ། དགག་ཆོས་དེ་དང་ཕན་ཚུན་སྤངས་འགལ་གང་ཞིག དགག་ཆོས་དེ་དངོས་པོ་
ཡིན་པའི་ཕྱིར། 
གསུམ་པ་ལ་གསུམ་ལས། རྒྱུ་ཁྱབ་བྱེད་མ་དམིགས་པ་རྟགས་སུ་སྦྱོར་ཚུལ་ནི། ཇི་ལྟར་
ནས་དངོས་རྣམས་ཟློག་(ལྡོག)པར་བྱེད་པ་ཡིན་ཀྱི་བར་ལ། མེ་དང་ཤིང་གི་དངོས་པོ་སྒྲུབ་
པ་ལ་དུ་བ་དང༌། ཤ་པ་སོགས་ཀྱི་དངོས་པོ་སྒྲུབ་བྱེད་དུ་འདོད་པ་དེ་བཞིན་དུ། མེ་དང་ཤིང་
སོགས་ཀྱི་དངོས་པོ་ལོག་པས། དུ་བ་དང་ཤ་པ་སོགས་ཀྱི་དངོས་པོ་ལྡོག་པར་བྱེད་པ་གོ་བར་
བྱེད་པ་ཡིན་ནོ། །སྔ་མ་ལ་འབྲས་རང་དང༌། ཕྱི་མ་ལ་རྒྱུ་ཁྱབ་བྱེད་མ་དམིགས་པ་རྟགས་སུ་
སྒྲུབ་བོ། །དེས་ནི་ནས་སྲིད་ཕྱིར་རོའི་བར་ལ། ཕྱོགས་དང་མཐུན་ཕྱོགས་གང་རུང་ཆོས་ཅན། 
སྒྲུབ་འདོད་ལ་ལྟོས་མེད་ཀྱི་རང་མཚན་གཅིག་མ་ཡིན་ཏེ། རྟོག་པས་སྒྲོ་བཏགས་པའི་ཆོས་
ཡིན་པས་སོ། །ཆོས་ཅན། སྒྲ་རྟག་མི་རྟག་ཏུ་སྒྲུབ་པའི་རྟགས་ཡང་དག་མ་ཡིན་ཏེ། རྟག་མི་
རྟག་གཉིས་ཀ་ལ་སྲིད་ཅིང༌། གཅིག་གིས་མ་ཁྱབ་པའི་ཕྱིར། དེ་བཞིན་དངོས་ཉིད་རང་ལྡོག་
ནའང༌། ཞེས་པའི་ལུགས་ལའང༌། 
དེ་ལའང་ནས་འདོད་ཀྱི་བར་ལ། ཤེས་བྱ་ཆོས་ཅན། འབྲེལ་མེད་ཀྱི་ཆོས་གཞན་གཅིག་
ལོག་པ་དེ། གཞི་དེར་འགལ་འབྲེལ་མེད་ཀྱི་ཆོས་མེད་པར་སྒྲུབ་པའི་རྟགས་ཡང་དག་མ་ཡིན་
ཏེ། ཁྱབ་བྱེད་རྒྱུ་དང་ཁྱབ་བྱེད་ལྡོག་པ་དེ་ཁྱབ་བྱ་འབྲས་བུ་དང༌། ཁྱབ་བྱ་ལྡོག་པའི་གོ་བྱེད་དུ་
འདོད་པའི་ཕྱིར། གང་གི་ཚེ་ན། གལ་ཏེ་ནས་བཅད་ནའོ་ལ། མེ་མེད་ཆོས་ཅན། དེ་སྒྲུབ་ཀྱི་
རྟགས་ཡང་དག་ཏུ་འགྱུར་ན། ལྡོག་འབྲེལ་ངེས་དགོས་ཏེ། དེ་མ་ངེས་ན་དེར་མི་འགྱུར་བས་
ཕྱིར། །
གཉིས་པ་རང་བཞིན་མ་དམིགས་པ་རྟགས་སུ་སྦྱོར་ཚུལ་ནི། མེད་པ་ནས་གྲགས་ཕྱིར་
རོའི་བར་ལ། ལྟར་རུང་བུམ་པ་ཡོད་ན་ཚད་མས་དམིགས་སུ་རུང་བ་ལ། དེ་དམིགས་པའི་

ཚད་མ་མེད་པའི་ས་ཕྱོགས་དེ་ཆོས་ཅན། གཞི་འགར་ལྟར་རུང་བུམ་པ་མེད་པའི་ཐ་སྙད་
འཇུག་རུང་སྒྲུབ་པ་ལ་རྟགས་སུ་བརྗོད་པ་ལ་དགོས་པ་ཡོད་དེ། གཞི་འགར་ལྟར་རུང་བུམ་པ་
མེད་པའི་དོན་ངེས་ཀྱང༌། དེ་མེད་པའི་ཐ་སྙད་ལ་ཤིན་ཏུ་རྨོངས་པ་བཟློག་པའི་དོན་དུ་བཀོད་
པ་ཡིན་པའི་ཕྱིར། ལྟར་རུང་བུམ་པ་ཚད་མས་མ་དམིགས་པ་ཆོས་ཅན། གཞི་འགར་ལྟར་
རུང་བུམ་པ་མེད་པར་སྒྲུབ་པའི་དོན་གྲུབ་ཀྱི་རྟགས་ཡང་དག་མ་ཡིན་ཏེ། ལྟར་རུང་གི་དོན་ལ་
དམིགས་ན་ལྟར་རུང་དེ་དོན་མེད་པ་ཉིད། བླུན་པོ་གནག་རྫི་མོ་ཡི་བར་གྱིས་ཀྱང་གྲགས་ཤིང་
གྲུབ་ཟིན་པའི་ཕྱིར་རོ། །
གསུམ་པ་མ་དམིགས་པ་གསུམ་དུ་བསྡུ་ཞིང་ཁྱད་ཆོས་བསྟན་པ་ནི། མི་དམིགས་ནས་
འབྲས་ཅན་གྱི་བར་ལ། སྣང་རུང་མ་དམིགས་པའི་རྟགས་ནི་ཆོས་ཅན། རྒྱུ་ཁྱབ་བྱེད་རང་
བཞིན་མ་དམིགས་པ་གསུམ་པོར་མ་རྟོགས་པའི་ཁྱོད་ཀྱི་ཁྱད་པར་མེད་དེ། རྒྱུ་ཁྱབ་བྱེད་རང་
བཞིན་མ་དམིགས་པ་འདི་ཙམ་ཞིག་ཏུ་ཁྱོད་ཀུན་འདུས་པའི་ཕྱིར་དེ། 
ཡང་ནས་སྣང་མེད་ཀྱི་བར་ལ། མེ་མེད་ཆོས་ཅན། རྒྱ་མཚོ་དུ་བ་མེད་སྒྲུབ་ཀྱི་རྒྱུ་མ་
དམིགས་པའི་རྟགས་སུ་འགྱུར་ན། རྒྱ་མཚོར་མེ་ཡོད་ན་སྣང་དུ་རུང་བ་ལས་མེ་མ་དམིགས་པ་
དགོས་ཏེ། དེ་མིན་ན་དེར་མི་འགྱུར་བསོ། །གཞན་གཉིས་ལ་ཡང་ངོ༌། །
གསུམ་པ་ནི། རྗེས་སུ་ནས་འདོད་ཀྱི་བར་ལ། བྱས་པའི་རྟགས་ལས་ཁ་དོག་མི་རྟག་
པར་རྟོགས་པའི་ཚད་མ་ཆོས་ཅན། ཁ་དོག་གི་སྤྱི་ལ་མི་རྟག་པའི་ཕྱིར་སྤྱི་སྦྱོར་བའི་ཚུལ་འདིར་
འདོད་དེ། ཁ་དོག་མི་རྟག་རྟོགས་ཀྱི་རྗེས་དཔག་ཡིན་པས་སོ། །
གཉིས་པ་བཞི་ལས། སྔ་མས་མཐོང་ཟིན་འཛིན་པར་བསྟན་པ་ནི། གཞན་དུ་ནས་འདོད་
མ་ཡིན་གྱི་བར་ལ། རྗེས་དཔག་གིས་ཁ་དོག་མི་རྟག་པར་རྟོགས་པ་ལས་གཞན་དུ་རྒྱུན་
འགག་ཁའི་ཁ་དོག་འཛིན་པའི་མངོན་སུམ་གྱི་རྗེས་སུ་སྐྱེས་པའི་དྲན་བློ་ལ་ཟེར་ན། དེ་ཆོས་

ཅན། ཚད་མ་ཉིད་དུ་འདོད་པ་མིན་ཏེ། རང་གི་ཉེར་ལེན་ཚད་མ་སྔ་མས་བཟུང་ཟིན་ལ་མནན་
ནས་འཛིན་པའི་ཕྱིར། 
གཉིས་པ་སྔ་མས་མཐོང་བ་ཉིད་འཛིན་པར་སྒྲུབ་པ་ནི། དངོས་ནས་གྲུབ་ཀྱི་བར་ལ། ཇི་
ལྟར་མི་རྟག་པ་མངོན་སུམ་གྱིས་འཛིན་ཞེ་ན། ཁ་དོག་རང་མཚན་འཛིན་པའི་དབང་པོའི་
མངོན་སུམ་ཆོས་ཅན། རྗེས་ཀྱི་ངེས་ཤེས་ཀྱིས་སྔར་ཁ་དོག་གི་མི་རྟག་པ་དེ་གྲུབ་སྟེ། དེ་ཡི་
སྔར་ནས་ཁ་དོག་རང་མཚན་དེའང་རང་གི་བཟུང་དོན་དུ་བྱས་ནས་མཐོང་བས་སོ། །ཁྱབ་སྟེ། 
དངོས་པོ་ལས་མི་རྟག་པ་གཞན་དུ་སྟེ་ཐ་དད་དུ་མེད་པས་སོ། །གལ་ཏེ་བྱས་མི་རྟག་སོགས་
དང༌། ཁ་དོག་རྫས་ཐ་དད་དེ། ཆོས་ཆོས་ཅན་བརྗོད་པའི་སྒྲ་ཐ་དད་འཇུག་པས་སོ་ཞེ་ན། 
དུ་མ་ནས་བརྗོད་བྱ་ཡིན་གྱི་བར་ལ། བརྗོད་བྱ། ཁ་དོག་དང་བྱས་མི་རྟག་སོགས་དེ་ཆོས་
ཅན། རྫས་དུ་མའི་དངོས་པོ་མ་ཡིན་ཏེ། ངོ་བོ་གཅིག་ལ་རྟོག་པས་ཐ་དད་དུ་བསྐྱེད་ཆོས་ཏེ་སྒྲོ་
བཏགས་པའི་སྒོ་ནས་སྒྲ་ཐ་དད་ཀྱི་བརྗོད་བྱ་མིན་པས་སོ། །
སྤྱི་ནས་གྲུབ་པ་ཡིན་གྱི་བར་ལ། རྟེན་ཁ་དོག་རང་མཚན་ཆོས་ཅན། ཁྱོད་མངོན་སུམ་
གྱིས་གྲུབ་པ་ཡིན་ཏེ། དེ་དང་དོན་གཅིག་པའི་ཕྱི་རོལ་རང་མཚན་ཡིན་པས་སོ། །
དེ་མ་ནས་རྗེས་དཔོག་ཡིན་གྱི་བར་ལ། འོ་ན་རྗེས་དཔག་དོན་མེད་དོ། །ཞེ་ན། ཁ་དོག་མི་
རྟག་པར་རྗེས་སུ་དཔོག་པའི་རྟགས་དང༌། རྗེས་དཔག་ཆོས་ཅན། དོན་ཡོད་དེ། མངོན་སུམ་
གྱིས་དེ་མཐོང་ཡང་དེ་མ་གྲུབ་པ་སྟེ་མ་ངེས་ན་དེ་ལྟར་གྲུབ་པས་ཏེ་ངེས་པའི་ཕྱིར་དུ་འཇུག་པ་
ཡིན་པས་སོ། །
གསུམ་པ་མཐོང་ཡང་མ་ངེས་པ་དཔེས་སྟོན་པ་ནི། མཐོང་ན་མི་ངེས་པ་ཅི་ཞེ་ན། འདྲ་
བ་ནས་མེད་ཕྱིར་རོའི་བར་ལ། ཁ་དོག་རྒྱུན་ཆགས་སུ་འཇུག་པའི་སྐབས་ལ་ལར་ཆོས་ཅན། 
མངོན་སུམ་གྱིས་ཁ་དོག་གི་མི་རྟག་པ་མཐོང་ཡང༌། དེ་མ་ཤེས་པའམ་མ་ངེས་པ་ཡོད་དེ། རྟག་

གཅིག་ཏུ་
འཁྲུལ་བའི་རྒྱུ་མཚན་གྱིས་ཐ་དད་དུ་མ་ངེས་པའི་སྐྱེས་བུ་ཡོད་པའི་ཕྱིར། དགོང་(སྒོང)
གཉིས་ཐ་དད་ཡིན་ཡང་གཅིག་ཏུ་འཁྲུལ་བ་བཞིན། འཁྲུལ་རྒྱུ་གང་ཞེ་ན། ཁ་དོག་རྒྱུན་ཆགས་
ཆོས་ཅན། རྟག་པར་འཁྲུལ་རྒྱུ་ཡོད་དེ། རང་གི་སྐད་ཅིག་སྔ་ཕྱིར་འདྲ་བ་གཞན་འབྱུང་ཡོད་
པའི་ཕྱིར། 
འདི་ལྟར་ནས་ཡོངས་སྤྱོད་(གཅོད་)ཉིད་ཀྱི་བར་ལ། སྐྱེས་བུ་ཆོས་ཅན། འདྲ་བ་གཞན་
འབྱུང་དངོས་པོ་རྟག་པར་འཁྲུལ་བའི་རྒྱུ་ཡིན་ཏེ། བྱིས་པའི་སྐྱེ་བོས་ཀྱང་རིགས་འདྲ་ཕྱིས་
འབྱུང་མེད་པའི་མར་མེ་དང་གློག་ལ་སོགས་པ་འཇིག་པར་ངེས་ནུས་ཤིང༌། རིགས་འདྲ་
གཞན་འབྱུང་ཡོད་པའི་རི་ལ་སོགས་པ་རྟག་པར་འཁྲུལ་བས་སོ། །མཐོང་ཡང་མ་ངེས་པ་གང་
དུ་མཐོང་ཞེ་ན། 
ནུས་པ་ནས་མ་(པ)བརྗོད་པའི་བར་ལ། མྱུ་གུ་ནུས་ལྡན་དུ་སྒྲུབ་པའི་རྟགས་དང༌། རྗེས་
དཔག་ཆོས་ཅན། དོན་ཡོད་དེ། མྱུག་གུའི་ནུས་པ་མྱུག་གུ་རང་བཞིན་ཡིན་པས། མྱུ་གུ་མཐོང་
བ་ན་མྱུག་གུའི་ནུས་པ་མཐོང་ཡང་དེ་དེའི་ནུས་མེད་དུ་རྨོངས་པ་བཟློག་པའི་ཆེད་དུ་འཇུག་པ་
ཡིན་པས་སོ། །མཐོང་ཡང་མི་ངེས་པའི་རྒྱུ་མཚན་ནི། རྒྱུད་རྒྱུས་འབྲས་བུ་དེ་མ་ཐག་བསྐྱེད་
པའི་ངེས་པ་མེད་པས། ས་བོན་ལས་ཀྱང་མྱུ་གུ་དེ་མ་ཐག་འབྱུང་བར་མ་མཐོང་ནས། མྱུ་གུ་
ནུས་མེད་དུ་རྨོངས་པའོ། །བློ་གྲོས་ནས་ངེས་པར་བྱེད་ཀྱི་བར་ལ། བློ་གྲོས་ཆེན་པོ་འཕགས་
ཆེན་ཆོས་ཅན། ཁྱོད་ཀྱི་ངོར་ས་བོན་ནུས་ལྡན་དུ་རྟགས་ཀྱིས་སྒྲུབ་མི་དགོས་ཏེ། ཁྱོད་ཀྱིས་ས་
བོན་མཐོང་བ་ཉིད་ལས་ནུས་པ་སོགས་རྣམ་པ་ཐམས་ཅད་ངེས་པར་བྱེད་པའི་ཕྱིར། 
བཞི་པ་སྐབས་ཀྱི་འཕྲོས་དོན་བཤད་པ་ནི། སྐད་ཅིག་དངོས་པོ་ལས་རྫས་ཐ་མི་དད་ན། 
དངོས་པོའི་སྐད་ཅིག་ཅེས་སོགས་སྒྲ་བློ་མི་འཇུག་པར་འགྱུར་ཞེ་ན། ཐམས་ཅད་ནས་འཇུག་

པར་གྱུར་གྱི་བར་ལ། དོན་སྒྲ་རང་མཚན་ཆོས་ཅན། དོན་དམ་པར་ལྡོག་པ་ཐ་དད་དུ་མེད་
ཀྱང༌། མ་བྱས་རྟག་པ་སོགས་ལས་ལྡོག་པའི་རྒྱུ་མཚན་གྱིས་འཇུག་པའི་བློ་དང༌། ལྡོག་པ་དུ་
མ་ལས་ལོག་པ་བཞིན་དུ། བརྡ་རྟགས་པའི་སྒྲ་ཡུལ་ཐ་དད་པ་འཇུག་པ་ལྟ་བུ་ལ་འཇུག་པར་
འགྱུར་ཏེ། སྒྲ་མིན་ཐམས་ཅད་ལ་ལྡོག་པའི་ཕྱིར། འདི་ལྟར་རྟགས་མེད་ཀྱི་འཕྲོས་འཆད་དེ། 
འཁྲུལ་རྒྱུ་ནས་སྐྱེད་བྱེད་ཀྱི་བར་ལ། རྒྱུན་འགག་ཁའི་ཁ་དོག་རང་མཚན་ཆོས་ཅན། ངོ་
བོ་ཉིད་ཀྱིས་རང་མི་རྟག་པ་ཡིན་པ་དང་རྗེས་སུ་མཐུན་པའི་བློ་སྐྱེད་པར་བྱེད་དོ། །དེ་བསྐྱེད་
པའི་འགལ་རྐྱེན་འཁྲུལ་རྒྱུ་མེད་ཅིང་མཐུན་རྐྱེན་ཚང་བས་ཕྱིར། 
གསུམ་པ་ཇི་ཞིག་གཅིག་པའི་ལུགས་ལ་རྗེས་དཔག་ཡིན་པ་ནི་ཡང་ན་ནས་བརྗོད་པ་
ཡིན་གྱི་བར་ལ། རང་ལུགས་ལས་ཡང་ན། སངས་རྒྱས་པའི་གྲུབ་མཐའ་འདིས་ཡང༌། ཁ་
ཅིག་ལྟར་ན། སྒྲ་མི་རྟག་རྟོགས་ཀྱི་སོ་སྐྱེའི་ཚད་མ་ཆོས་ཅན། རྗེས་དཔག་ཡིན་གྱི་ཚད་མ་
གསུམ་པ་མིན་ཏེ། མི་དམིགས་པའི་རྟགས་ལས་སྒྲ་སོགས་འཇིག་པར་གྲུབ་པའི་བློ་ཡིན་པས་
སོ། །རྟགས་ཇི་ལྟ་བུ་ཞེ་ན། སྒྲ་སོགས་ཞིག་པའི་ཚེ་ན་ཆོས་ཅན། སྒྲ་སོགས་མི་རྟག་པར་
གྱུར་པ་ཡིན་ཏེ། སྒྲ་སོགས་སྔར་བྱུང་གི་དངོས་པོ་ཕྱིས་མེད་པ་གྱུར་པ་ཡིན་པའི་ཕྱིར། ཞེས་
བརྗོད་པ་ཡང་ཡོད་པ་ཡིན་ནོ། །
བཞི་པ་རྟག་པའི་དངོས་པོ་འཇིག་པར་འདོད་པ་དགག་པ་ལ་གཉིས་ལས། འདོད་པ་
བརྗོད་པ་དང༌། སུན་འབྱིན་བཤད་པའོ། །དང་པོ་ནི། གང་གི་ནས་སྒྲ་ཡིན་པའི་བར་ལ། 
རིགས་པ་ཅན་པ་ན་རེ། དངོས་པོ་ཙམ་མི་རྟག་པ་མིན་ཏེ། མཁའ་སོགས་ཀྱང་དེར་འགྱུར་
བས་སོ། །དེས་ན། མཐའ་གཉིས་ཀྱི་ཆོད་པའམ་མཐའ་གཉིས་ལ་ཆོད་པ་སྟེ། དེ་གཉིས་ཀྱི་
ཁྱད་པར་དུ་བྱས་པའི་ཡོད་པ་ཉིད་དང་འཕྲོད་འདུའི་འབྲེལ་པ་བརྗོད་པའི་ངང་ཚུལ་ཅན་མི་
རྟག་ཉིད་ཀྱི་དོན་ཅན་གྱི་སྒྲ་ཡིན་ནོ་ཞེ་ན། 

གཉིས་པ་ལས་གསུམ་སྟེ། ལས་མེད་པ་ཉིད་མཐར་འདོད་པའི་མི་རྟག་པ་དགག་པ་ནི། 
དེ་མཐའ་ནས་ཞེ་ནའི་བར་ལ། མཐའ་དེ་གང་ལ་བརྗོད་དྲིས་པས། གལ་ཏེ་སྔར་མེད་པ་དང་
ཕྱིས་ཞིག་ནས་མེད་པ་ཡིན་ཞེ་ན། གཉིས་པོ་དེ་ཉིད་དངོས་པོའི་མི་རྟག་ཅིས་མ་ཡིན་ཞེས་དྲིས་
པས། དེ་གཉིས་ཆོས་ཅན། དེ་མིན་ཏེ། དངོས་པོའི་མི་རྟག་པ་ཞེས་དྲུག་པ་དང༌། དངོས་པོ་
ལ་མི་རྟག་པ་གནས་ཞེས་བདུན་པ་སོགས་སྦྱོར་དུ་མི་རུང་བའི་ཕྱིར་ཏེ། དངོས་པོ་དང་འཕྲོད་
འདུའི་འབྲེལ་པ་མེད་པས་ཕྱིར་ཏེ། དངོས་པོར་མེད་པས་སོ་ཞེ་ན། མཐའ་གཉིས་ལ་ཆོས་
ཅན། མཐའ་གཉིས་ཀྱིས་ཡོད་པའམ། ཡོད་པ་ཉིད་ནི་མཐའ་ཡི་མཚམས་ཅན་ནམ། མཐའ་
ཡི་ཁྱད་པར་ཅན་ནོ། །ཞེས་སོགས་དྲུག་སྒྲ་སྦྱར་དུ་མི་རུང་བར་ཐལ། ཡོད་པའམ་ཡོད་པ་
ཉིད་འཕྲོད་འདུའི་འབྲེལ་པ་མེད་པས་སོ། །གསུམ་ཁས་སོ། །གཞན་ཡང་མཐའ་གཉིས་ཀྱིས་
བཅད་པའི་ཡོད་པ་ཉིད་དང༌། དེ་དང་འཕྲོད་འདུའི་འབྲེལ་པ་ཆོས་ཅན། སྔ་ཕྱིར་མེད་པའི་
མཐའི་ཁྱད་པར་དུ་བྱས་པའི་སྐྱེ་འཇིག་ཏུ་འགྱུར་བ་མ་ཡིན་པར་ཐལ། རྟག་པའི་ཕྱིར། རྟགས་
བསལ་ཁས། གཉིས་པ་རྒྱུ་འབྲས་གཉིས་མཐར་འདོད་པའི་མི་རྟག་པ་དགག་པ་ནི། གལ་ཏེ་
རྒྱུ་འབྲས་གཉིས་མཐའ་ཡིན་ཅིང༌། དེས་ཁྱད་པར་དུ་བྱས་པའི་ཡོད་པ་ཉིད་མི་རྟོག་པ་ཉིད་ཅེ་
ན། 
ཁྱད་པར་ནས་མི་འགྲུབ་ཕྱིར་གྱི་བར་ལ། ཡོད་པ་ཆོས་ཅན། རྒྱུ་འབྲས་ཀྱི་ཁྱད་པར་
དུ་བྱས་པ་མེད་པར་ཐལ། རྒྱུ་འབྲས་མེད་པའི་ཕྱིར་ཏེ། སྔར་མེད་དང་དྲུག་སྒྲས་འབྲེལ་དུ་
རུང་བའི་སྔར་མེད་ཀྱི་དངོས་པོ་མེད་པའི་ཕྱིར། རྟགས་ཁས་ཏེ། རིགས་པ་ཅན་པ་དེ་ཡིས་ནི་
དངོས་པོ་སྔར་མེད་དེ་འདོད་པ་མིན་པས་སོ། །ཁྱབ་སྟེ། དངོས་པོ་དེ་ལ། ཆོས་ཅན། སྔར་མེད་
ཀྱི་དངོས་པོ་མེད་ན་རྒྱུ་འབྲས་སུ་བརྗོད་པ་དེ་ཡང་མི་འགྲུབ་པར་ཐལ། རྒྱུ་འབྲས་དེ་སྔར་མེད་
དེ་ཡི་ཁྱད་པར་ཅན་ནམ་ཆོས་ཡིན་པས་སོ། །སྔར་མེད་སྐྱེ་བ་དང་བསྐྱེད་པའི་རྒྱུ་འབྲས་མེད་

ཀྱི། འབྲས་བུ་རྣམས་ཡོད་པ་ཉིད་དང༌། འཕྲོད་འདུའི་འབྲེལ་པ་དང་འབྲས་བུ་རྣམས་རང་རྒྱུ་
འདུ་བ་ཅན་དང༌། འཕྲོད་འདུའི་འབྲེལ་པ་དེ་གཉིས་ཡོད་པ་ཉིད་དང་འདུ་བ་ཅན་གྱིས་བྱེད་
པའི་ཕྱིར། དེ་གཉིས་རྒྱུ་དང་འབྲེལ་པ་གཉིས་འབྲས་བུའོ་ཞེས་གྲགས་གོ། ཡོད་པ་ཉིད་དང་
འཕྲོད་འདུའི་འབྲེལ་པ་དང༌། འདུ་བ་ཅན་དེ་དང་འཕྲོད་འདུའི་འབྲེལ་པ་ཡང་ཆོས་ཅན། ཡོད་
པ་ཉིད་དང་འདུ་བ་ཅན་འདིས་སྐྱེད་འབྲས་མིན་པར་ཐལ། རྒྱུ་དེ་གཉིས་རྟག་པས་སོ་གང་
ཞིག་ནས་རྟག་པར་འགྱུར་གྱི་བར་ལ། ཤེས་བྱ་ཆོས་ཅན། འབྲས་བུ་མེད་པར་ཐལ། དངོས་པོ་
སྔར་མེད་མེད་པས་སོ། །ཁྱབ་སྟེ། འབྲས་བུ་གང་ཞིག་སྔར་མེད་པ་རྒྱུས་བྱེད་དགོས་པས་སོ། 
། རྟགས་ཁས་ཏེ། དངོས་པོ་དང་སྔར་མེད་དྲུག་སྒྲས་འབྲེལ་བ་མེད་པས་ཏེ། སྔར་མེད་དངོས་
པོ་མེད་པས་སོ། །སྔ་མ་འདོད་ན། དངོས་པོ་རིལ་དེ་ཆོས་ཅན། རྟག་པ་སྟེ་མི་རྟག་པ་མིན་པར་
ཐལ། འབྲས་བུ་མིན་པའི་ཕྱིར། སུམ་པ་ལྡོག་པ་སྒྲ་བློའི་ཡུལ་དུ་བསྟན་པ་ནི། 
དེ་ཕྱིར་ནས་རྟེན་ཡིན་ནོའི་བར་ལ། སྔར་མེད་ཀྱི་དངོས་པོ་མེད་ན་ཧ་ཅང་ཐལ་བའི་སྐྱོན་
ཡོད་པ་དེ་ཡི་ཕྱིར་སྔར་མེད་ཀྱི་དངོས་པོ་ཡོད་ཅེས་པའི་སྒྲ་ཆོས་ཅན། སྔར་མེད་དང་དངོས་
པོ་རང་མཚན་ཐ་དད་ཀྱི་འབྲེལ་པ་མེད་ཀྱང༌། དངོས་པོ་དང་སྔར་མེད་ཐ་དད་པའི་ཚུལ་
ལམ་འབྲེལ་པ་ཡོད་པ་ལྟ་བུར་འཇུག་པའི་རྒྱུ་མཚན་ཡོད་དེ། དེ་མེད་ཀྱང་བློ་རྣམ་རྟོག་གིས་
དེ་གཉིས་ཐ་སྙད་དུ་སྒྲོ་འདོགས་པའམ་ཞེན་པར་བྱས་པའི་ལྡོག་པ་ཐ་དད་དེ། ཐ་སྙད་ཁྱོད་
འཇུག་པའི་རྟེན་ནམ་རྒྱུ་མཚན་ཡིན་པའི་ཕྱིར། 
གཉིས་པ་མཐོང་ཟིན་ཤེས་པའི་ཚད་མ་གསུམ་པ་དགག་པ་ནི། སྐད་ཅིག་ནས་ཀྱང་མིན་
གྱི་བར་ལ། གྲངས་ཅན་གྱི་ཁྱད་པར་མཐོང་བའི་ཚད་མ་འགོག་པ་དེ། དུ་བའི་རྟགས་ལས་
སྔར་གྱི་མེ་དེ་འདིའོ་ཞེས་ངོ་ཤེས་པའི་བློ་ཆོས་ཅན། བཟུང་དོན་རང་མཚན་འཛིན་པའི་ཚད་
མ་མ་ཡིན་པར་ཐལ། མེ་སྐད་ཅིག་སོ་སོ་ཐ་དད་པ་གཅིག་ཏུ་འཛིན་པའི་ཕྱིར། སྔར་གྱི་མེ་ཉིད་

བཟུང་བ་མ་ཡིན་གྱི་མེ་ཡི་སྤྱི་བཟུང་བས་སོ་ཞེ་ན། ཆོས་ཅན། ཁྱད་པར་རང་མཚན་ཁོ་ནའི་
ཡུན་ཅན་ཉིད་ཀྱང་མ་ཡིན་པར་ཐལ། སྔར་མཐོང་བའི་མེ་དང་མཚུངས་པར་ཕྱིས་ཀྱི་མེ་དེ་
འཛིན་པའི་ཕྱིར། གལ་ཏེ་དེ་ཉིད་སྤྱི་འཛིན་རྗེས་དཔག་མིན་པར་ཐལ། སྔར་གྱི་མེ་དེ་ཉིད་མེ་
རྟོགས་པའི་མཐུན་དཔེ་ཡིན་པས་སོ་ཞེ་ན། དེ་འདྲའི་ངོ་ཤེས་ཅན་གྱི་སྐྱེས་བུ་ཆོས་ཅན། སྔར་
གྱི་མེ་དེ་དང་རང་གི་བློ་ངོར་ཚད་མ་སྔ་མས་གྲུབ་ཟིན་བྱེད་པ་མ་ཉམས་པར་ཐལ། དེ་དངོས་
པོར་ངོ་ཤེས་རྗེས་དཔག་གིས་དེ་ཉིད་འཇལ་བའི་མཐུན་དཔེ་ཡིན་པའི་ཕྱིར། འདོད་ན། ཆོས་
ཅན། རང་ངོར་སྔར་གྱི་མེ་དེ་འཇལ་བྱེད་དུ་ངོ་ཤེས་རྗེས་དཔག་ཚད་མ་གཞན་གྱིས་ཅི་ཞིག་
བྱས་ཏེ་དོན་པར་ཐལ་ལོ། །རྟགས་བསལ་ཁས། གལ་ཏེ་ཕྱིས་རྗོད་པའི་ཕྱིར་སྐྱོན་མེད་དོ་
ཞེ་ན། སྔར་གྱི་མེ་དེ་ཆོས་ཅན། ངོ་ཤེས་རྗེས་དཔག་གིས་མེ་རང་མཚན་སྣང་ནས་འཇལ་བའི་
མཐུན་དཔེ་ཡང་དག་མ་ཡིན་པར་ཐལ། དེས་མེ་རྟོགས་དུས་ན་ཁྱོད་བརྗེད་ནས་མ་ངེས་པའི་
ཕྱིར། གལ་ཏེ་ཕྱིས་མཐོང་བའི་མེ་ལ་སྔར་གྱི་མེ་དེའི་དངོས་པོ་སྔར་མ་རྟོགས་པ་འགའ་ཞིག་
ཕྱིས་ངོ་ཤེས་ཀྱི་ཚད་མས་གྲུབ་པས་དེ་ཚད་མའོ་ཞེ་ན། མེ་སྔ་ཕྱི་གཉིས་གཅིག་གམ་རྫས་ཐ་
དད། གཉིས་པ་ལྟར་ན། ངོ་ཤེས་དེ་ཆོས་ཅན། ཕྱིན་ཅི་ལོག་ཡིན་གྱི་ཚད་མ་མིན་པར་ཐལ། 
དངོས་གཞན་ཕྱིས་ཀྱི་མེ་ལ་སྔར་གྱི་མེ་དེ་ཉིད་དུ་སྒྲོ་འདོགས་པའི་ཕྱིར། དང་པོ་ལྟར་ན། ཆོས་
ཅན། ཚད་མ་ཉིད་མ་ཡིན་པར་ཐལ། རང་གི་ཉེར་ལེན་མངོན་སུམ་གྱིས་གྲུབ་ཟིན་བྱེད་པ་མ་
ཉམས་པར་མནན་ནས་འཛིན་པའི་ཕྱིར། སྔར་གྱི་མངོན་སུམ་གྱི་ཡུལ་མེ་དང༌། ཅིག་ཤོས་ངོ་
ཤེས་ཀྱི་ཡུལ་མེ་ཆོས་ཅན། ཅིག་གྲུབ་ཟིན་མ་རྗེད་པ་ན། གཉིས་ཀའང་གྲུབ་ཟིན་མ་བརྗེད་
པར་ཐལ། གཅིག་ཡིན་པའི་ཕྱིར། འོ་ན། ངོ་ཤེས་དེ་བློ་གང་ཡིན་ཞེ་ན། ངོ་ཤེས་ཆོས་ཅན། 
མཁས་པས་དྲན་པར་ཤེས་ཏེ། མེ་སྔ་ཕྱི་མཚམས་སྦྱར་ནས་དེ་ཉིད་འདིའོ་ཞེས་ཞེན་པའི་བློ་
ཡིན་པས་སོ། །ངོ་ཤེས་དེ་ཆོས་ཅན། དྲན་པ་མ་ཡིན་ཏེ་རྟགས་ལ་ལྟོས་པའི་ཕྱིར་ཞེ་ན། ཤེས་

བྱ་ཆོས་ཅན། དེ་ལ་ཁྱབ་པ་ཡོད་པ་མ་ཡིན་པར་ཐལ། འཁྲུལ་པས་ཏེ། རྟགས་ལ་ལྟོས་པ་ཡང་
ཡིན། དྲན་ཤེས་ཀྱང་ཡིན་པ་ཡོད་པས་སོ། །
གཉིས་པ་མངོན་སུམ་རང་གི་ངོ་བོ་ལ་ལོག་རྟོགས་བསལ་བ་ལ། ཚད་མ་མདོར། མིང་
དང་རིགས་སོགས་སྦྱོར་བ་ཡི། །རྟོག་པ་དང་བྲལ་མངོན་སུམ་མོ། །ཞེས་པ་འཆད་དེ། དེ་ལ་
གཉིས། རྟོག་བྲལ་བཤད་དེ་མངོན་སུམ་ཡང་དག་བཤད། མ་འཁྲུལ་བ་བཤད་དེ་མངོན་སུམ་
ལྟར་སྣང་བཤད་པའོ། །
དང་པོ་ལ། དབང་པོ་ལ། དབང་པོའི་ཡིད་ཀྱི་རང་རིག རྣལ་འབྱོར་མངོན་སུམ། དང་པོ་
ལའང་ལྔ་ལས། དབང་ཤེས་རྟོག་བྲལ་གྱི་རིགས་པ་བསྟན་པ་ནི། མངོན་སུམ་རྟོག་པར་འདོད་
པ་སོགས་འགོག་པ་ལ། རྟོག་བྲལ་ཡོངས་སྤྱོད་དུ་སྒྲུབ་པ་ནི། མངོན་སུམ་ཚད་མ་ཆོས་ཅན། 
ཁྱོད་རྟོག་བྲལ་དུ་ཁྱོད་རང་གིས་མ་གྲུབ་པར་ཚད་མ་རྫས་གཞན་གྱིས་སྒྲུབ་མི་དགོས་ཏེ། ཁྱོད་
རྟོག་བྲལ་གྱི་ཤེས་པར་ཁྱོད་རང་གིས་འགྲུབ་པར་འགྱུར་བའི་ཕྱིར། དེ་ཡང༌། སྐྱེས་བུ་ཀུན་གྱི་
རྣམ་རྟོག་ཆོས་ཅན། སོ་སོ་རང་རིག་གིས་རིག་བྱ་ཡིན་ཏེ། མིང་བརྟེན་ཅན་ནམ། མིང་དོན་
འདྲེར་རུང་བར་སྣང་བའི་བློ་ཡིན་པས་སོ། །སྐྱེས་བུ་ཆོས་ཅན། མངོན་སུམ་རྟོག་བྲལ་མེད་པ་
མ་ཡིན་པར་ཐལ། ཕྱི་རོལ་ཐམས་ཅད་ལ་ནི་སེམས་བསྡུས་ནས་ནང་གི་བདག་ཉིད་གཡོ་བ་
མེད་པར་རང་གནས་དུས་ནའང༌། མིག་གི་ཤེས་པས་གཟུགས་དག་ནི་མཐོང་བས་ཕྱིར། ཁྱབ་
སྟེ། མིག་ཤེས་དེ་རྟོག་པས་དབེན་པའི་དབང་སྐྱེས་ཡིན་པས་སོ། །གལ་ཏེ་དེ་རྟོག་པ་ཡིན་ན་
རྗེས་ཀྱིས་དྲན་པས་རྟོག་པར་རིག་དགོས་པས་ལ་མཉམ་བཞག་དེ་ལས། སླར་ཡང་ལངས་
ཏེ་ཅུང་ཟད་རྣམ་པར་རྟོག་པ་ན་ཁོ་བོའི་རྣམ་རྟོག་འདི་དང་འདི་འདི་འདྲ་བར་འགྱུར་ཞེས་རིག་
དགོས་པ་ལ། སྔར་བཤད་པའི་གནས་སྐབས་ཀྱི་དབང་པོའི་རྟོགས་པ་ལ་རྟོགས་པར་རིག་པ་
མེད་པས་སོ། །

གཉིས་པ་རྟོག་པ་རྣམ་གཅད་ལ་དགག་པ་ལ། སྒྲ་སྦྱོར། དོན་སྦྱོར་མིང་སྦྱོར་རྟོག་པ་
དགག་པ་གསུམ་ལས། དང་པོ་ལ་རྣམ་དག་རིག་པས་དགག དངོས་ཞར་འབྱུང་རང་གཞན་
སྡེ་བའི་དོན་རྟོག་དགག་པ། 
བརྡ་ཡི་དུས་གཅིག་ཏུ་མཐོང་བའི་ཁྱད་པར་ནི་བ་ཁྲ་མོ་ཅིག་ནི་ཆོས་ཅན། ཁྱོད་བ་ལང་
གི་བརྡ་ཡི་དངོས་ཡུལ་མ་ཡིན་ཏེ། གཞན་ཐ་སྙད་ཀྱི་དུས་འགའ་ཞིག་ཏུ་རྗེས་འགྲོ་བྱེད་པར་
མཐོང་བར་མི་འགྱུར་བས་སོ། །
སྤྱི་རང་མཚན་ཁོ་ན་སྒྲ་དོན་ཡིན་ཞེ་ན། གསལ་བ་ཆོས་ཅན། རང་ལས་རྫས་གཞན་པའི་
སྤྱི་རྟག་དངོས་ཡོད་པ་མ་ཡིན་པར་ཐལ། ཡོད་ན་མངོན་སུམ་གྱིས་དམིགས་སུ་རུང་བ་ལས། 
སྤྱི་རྟག་དངོས་བློ་མངོན་སུམ་གྱིས་མཐོང་བ་མེད་པའི་ཕྱིར། དབང་པོ་ལས་སྐྱེས་པའི་བློ་མ་
འཁྲུལ་བ་ཐམས་ཅད་ཆོས་ཅན། ཁྱད་པར་རང་མཚན་གྱི་ཡུལ་ཅན་ཡིན་ཏེ། མིང་མ་འདྲེས་
པའི་དོན་འཛིན་པའི་མངོན་སུམ་ཡིན་པའི་ཕྱིར། ཁྱད་པར་རང་མཚན་རྣམས་ལ་ཆོས་ཅན། 
རྗོད་བྱེད་ཀྱི་སྒྲ་དག་ནི་དངོས་སུ་འཇུག་པ་སྲིད་པ་ཡོད་པ་མ་ཡིན་ཏེ། བརྡ་དངོས་སུ་འཇུག་
པ་མེད་པའི་ཕྱིར་ཏེ། ཁྱད་པར་ཁྱོད་ཐ་སྙད་ཀྱི་ཚེ་རྗེས་འགྲོ་མེད་པས་ནའོ། །རང་མཚན་སྒྲ་ཡི་
དངོས་ཡུལ་མིན་ཀྱང༌། རྟོག་པས་རང་མཚན་ལ་སྒྲ་དངོས་སུ་སྦྱོར་ཅེ་ན། 
རྗོད་བྱེད་ཀྱི་སྒྲ་རྣམས་ཆོས་ཅན། དབང་ཤེས་ཀྱི་བཟུང་དོན་ལ་དངོས་སུ་སྦྱོར་བ་མ་ཡིན་
ཏེ། སྒྲ་རྟོག་རྣམས་ཀྱི་དངོས་ཡུལ་གང་ཡིན་དེ་ཉིད་ལ་དངོས་སུ་སྦྱོར་བར་བྱེད་པའི་ཕྱིར། 
དེས་ན་དབང་པོའི་བློ་ཡི་སྤྱོད་ཡུལ་རང་མཚན་ཆོས་ཅན། སྒྲ་ཡི་དངོས་ཡུལ་མ་ཡིན་ཏེ། རྟོག་
པའི་སྣང་ཡུལ་དེ་ནི་མིན་པའི་ཕྱིར། ཁྱབ་སྟེ། དོན་དེ་ཡི་མིང་འདིའོ་ཞེས་འབྲེལ་པ་བྱེད་པའི་
རྟོག་པ་ལ་མིང་དོན་དུ་སྣང་བ་གང་ཡིན་པ་དེ་དག་ཉིད་ནི། བརྗོད་བྱ་རྗོད་བྱེད་དུ་འབྲེལ་བ་
ཡིན་པས་ནའོ། །སྔ་མའི་རྟགས་གྲུབ་སྟེ། དབང་ཤེས་ལ་གསལ་བར་སྣང་བའི་དོན་ཆོས་

ཅན། རྟོག་པའི་སྣང་ཡུལ་མ་ཡིན་ཏེ། བརྡ་འབྲེལ་བྱེད་པ་དེ་ཚེ་རྟོག་པ་ལ་གནང་བ་མེད་པའི་
ཕྱིར། ཁྱབ་སྟེ། དབང་ཤེས་དང་རྟོག་པ་ལ་གནང་བའི་དོན་རྣམས་ཆོས་ཅན། ཐ་དད་པའི་ཁྱད་
པར་བྱེད་པ་ཡིན་ཏེ། རང་འཛིན་ཤེས་པ་ལས་གསལ་མི་གསལ་ཐ་དད་པར་སྣང་བའི་ཕྱིར། 
འདས་སོགས་སྒྲ་དངོས་སུ་མི་སྦྱོར་མོད། རང་མཚན་ཉེ་བར་བསྟན་ནས་བརྡ་བྱེད་པ་ན། རང་
མཚན་ལ་དངོས་སུ་ཅིས་མི་སྦྱོར་ཅེ་ན། ཤེས་བྱ་ཆོས་ཅན། མིག་ཤེས་ལ་དོན་སྣང་བའི་ཚེ་བརྡ་
བྱེད་པ་ན་ཡང་འདིའོ་ཞེས་གཞན་གྱིས་བསྟན་པའི་སྤྱི་གང་ཡིན་དེ་ཉིད་ལ་སྒྲ་ཡིས་སྦྱོར་བར་
བྱེད་ཀྱི་དབང་པོའི་སྤྱོད་ཡུལ་ལ་དངོས་སུ་སྦྱོར་བ་མ་ཡིན་ནོ། །ཡིན་ན། 
མིག་གི་དབང་པོའི་བྱ་བ་མེད་པ་ལ་གཞན་གྱིས་གཟུགས་ཞེས་པའི་ངག་ཙམ་གྱིས་
གཟུགས་གསལ་བར་སྣང་དགོས་པ་ལ། གཟུགས་གསལ་བར་སྣང་བ་མེད་པའི་ཕྱིར། དབང་
ཡུལ་བརྡའི་ཡུལ་མིན་ཀྱང༌། སྒྲ་ཡི་ཡུལ་ལོ་ཞེ་ན། དབང་ཤེས་ཀྱི་བཟུང་དོན་ཆོས་ཅན། སྒྲ་
ལས་རྟོག་པས་སྣང་ནས་བཟུང་བར་བྱ་བ་ཅན་མིན་པར་ཐལ། སྒྲ་དེ་ཁྱོད་ལ་བརྡ་འབྲེལ་མ་
བྱས་པས་སོ། །མ་ཁྱབ་ན། ཤེས་བྱ་ཆོས་ཅན། བུམ་བརྡ་མི་ཤེས་པའི་སྐྱེས་བུས་ཀྱང༌། བུམ་
སྒྲ་ལས་ལྟོ་ལྟིར་བ་རང་དབང་ཉིད་དུ་ཤེས་པར་ཐལ། བརྡ་མ་སྦྱར་ཡང༌། སྒྲ་ཡི་དངོས་ཀྱི་
བརྗོད་བྱར་འགྱུར་བས་ཕྱིར། 
གཉིས་པ་ལ་གཉིས། དང་པོ། གཞན་སྡེ་མཐོང་རྟོག་གཅིག་ཏུ་འདོད་པ་དགག་པ་ནི། 
རིགས་པ་ཅན་པ་ཁ་ཅིག ཐག་ཁྲ་སྤྲུལ་ལོ་ཞེས་འཛིན་པའི་རྟོག་པ་ཉིད། མངོན་སུམ་ཡིན་ཏེ། 
དེ་མཐོང་བའི་མངོན་སུམ་དང་བར་མ་ཆད་དུ་འཇུག་པས་སོ། །དེས་ན་མཐོང་རྟོག་གཅིག་གོ་
ཞེ་ན། 
རྟོག་བཅས་རྟོག་པ་མེད་པའི་ཡིད་དེ་དག་ཆོས་ཅན། གཅིག་མིན་ཡང་གཅིག་ཏུ་འཁྲུལ་
བའི་རྒྱུ་མཚན་ཡོད་དེ། ཡུལ་ཅིག་ཅར་དུ་འཇུག་པའི་བླུན་པོ་དག་ཁྱེད་གཉིས་གཅིག་ཏུ་ཞེན་

པས་སོ། །ཁྱེད་ལྟར་ན་རིམ་གྱིས་བྱུང་ཡང༌། འཇུག་པ་མྱུར་བས་གཅིག་ཞེན་པའོ། །གལ་ཏེ་
རྣམ་རྟོག་གིས་བར་གཅད་པས་མཐོང་བ་མངོན་སུམ་སྔ་ཕྱི་རྒྱུན་ཆད་པར་ཐལ་ལོ་ཞེ་ན། རྟོག་
པ་མངོན་སུམ་དུ་སྣང་བ་གཞན་གྱི་ལྟར་ན། ལྟར་བ་ལས། རིགས་ཐ་དད་པའི་འདས་པའི་སྒྲ་
ལ་རྣམ་པར་རྟོག་བཞིན་པའི་ཚེ། མིག་ཤེས་རྒྱུན་ཆགས་ཆོས་ཅན། རང་གི་སྐད་ཅིག་རྣམས་
བར་གཅོད་པ་ཇི་ལྟར་བར་གཅོད་པ་མིན་ཏེ་ཡིན་པར་ཐལ། འདས་པའི་སྒྲ་ལ་རྟོག་པའི་
རྟོག་པ་དེས་བར་གཅད་པའི་ཕྱིར། དེ་ལ་འདས་པ་འཛིན་པའི་རྟོག་པས་བར་གཅོད་པར་
མི་ནུས་ཏེ། དེ་བས་དེ་ཆེས་སྟོབས་དང་ལྡན་པའི་ཕྱིར། ཡུལ་དངོས་པོར་ཡོད་པ་འཛིན་པས་
སོ། །དཔེར་ན་འགལ་མེ་མྱུར་དུ་སྐོར་བ་ན་བར་ཆོད་ཀྱང་མ་ཆོད་པར་མཐོང་བ་བཞིན་ཞེ་ན། 
གཞན་གྱི་ལུགས་ལའང་མིག་ཤེས་རྒྱུན་ཆགས་ཆོས་ཅན། མཐོང་རྟོག་ཅིག་ཆར་འབྱུང་ཡང་
བར་མ་ཆད་པར་ཐལ། འཇུག་པ་མྱུར་བ་དེ་ནི་མཚུངས་པའི་ཕྱིར། གསུམ་ཁས་སོ། །སྐྱོན་
གཞན་ཡང༌། ས་རཿར་སའི་ཆ་ཤས་ཐོས་པའི་ཉན་ཤེས་ཆོས་ཅན། དེ་གཅིག་ཅར་ཐོས་པར་
ཐལ། དེ་མྱུར་དུ་ཐོས་པའི་ཕྱིར། བློ་གཉིས་ཅིག་ཆར་མེད་པ་འདིར་འདོད་ན། 
གཟུགས་སོགས་དོན་ལྔ་ཀུན་དང་གཅིག་ཅར་འདུས་པ་ཅན་གྱི་དབང་པོ་དྲུག་དང༌། ཉེར་
ལེན་ཡིད་ཤེས་རྣམས་ཡོད་པར་གྱུར་པ་ན་འཇུག་ཤེས་དྲུག་གཅིག་ཆར་སྐྱེ་མོད། ཁྱོད་ལྟར་
ན། འཇུག་ཤེས་དྲུག་ཅན་གྱི་སྐྱེས་བུའི་འཇུག་ཤེས་གཅིག་ཆོས་ཅན། བར་ཆད་ཅིང་འཇུག་
པར་ཐལ། རང་ལས་གཞན་འཇུག་ཤེས་ལྔ་པོ་རྣམས་ཀྱིས་བར་ཆོད་པའི་ཕྱིར། རྟགས་ཁས། 
འདོད་ན་དེ་མ་ཡིན་པར་ཐལ། རང་ཡུལ་དངོས་པོ་འཛིན་པ་མྱུར་བས་སོ། །
གསུམ་ཁས་སོ། །དེ་འདོད་དགོས་པས་དེ་ཡི་ཚེ། ལྔ་ལྔ་བར་ཆོད་ན་ཡང༌། ཆོད་པ་མེད་
པ་བཞིན་དུ་སྣང་བའི་བློ་གང་ཡིན་པ་དེར་འདོད་པ་དང༌། མིང་གི་མཐར་ཐུག་པ་ཡི་གེ་ས་
རཿར་སཿའི་ཆ་ཤས་ཐོས་པའི་བློ་སྐད་གཅིག་རེ་རེ་དང༌། ཡི་གེ་རྣམས་འདྲེས་པ་སྟེ། དབང་

ཤེས་ནས་འབྱུང་བའི་ཕྱིར་བར་ཆོད་པར་སྣང་བའི་ཐོས་པར་འདོད་པ་དེ་ངོ་མཚར་རོ། །ཤེས་
བྱ་ཆོས་ཅན། ས་རཿར་སཿའཛིན་པའི་ཤེས་པས། ས་རཿར་སཿབར་མ་ཆོད་པར་འཛིན་པ་མི་
འཐད་པར་ཐལ། འཇུག་ཤེས་ལྔས་བར་ཆོད་ཡང་འཇུག་པ་མ་གྱུར་བས། བར་མ་ཆོད་པར་
སྣང་བར་འདུག་པའི་ཕྱིར། སྐྱེས་བུ་ཆོས་ཅན། བློ་རིགས་མི་མཐུན་དུ་མ་གཅིག་ཆར་སྐྱེ་བ་
ཡོད་པར་འགྱུར་ཏེ། དེ་ཡིན་པའམ་རིམ་ཅན་ཁོ་ནར་སྐྱེ་བ་གང་རུང་གཅིག་ཡིན་ནས་ཕྱི་མ་ལ་
སྐྱོན་ཡོད་པ་མ་ཡིན་པ་དེ་ཡི་ཕྱིར། གཞན་ཡང་འཇུག་ཤེས་ལྔ་གཅིག་ཅར་འཇུག་པའི་མིག་
ཤེས་དང༌། མིག་ཤེས་གཅིག་པུ་འཇུག་བཞིན་པའི་མིག་ཤེས་གཉིས་ཆོས་ཅན། རིམ་བཞིན་
བར་ཆད་དང་བཅས་པ་དང༌། བར་ཆད་མེད་པར་བསྟན་པ་ཇི་ལྟར་ཡིན་ཏེ་མིན་པར་ཐལ། 
ཡུལ་བར་མ་ཆད་དུ་འཛིན་པ་ལ་ཁྱད་པར་མེད་པས་ནའོ། །བསལ་བ་ཁས། གཞན་ཡང༌། 
ཡིད་ཀྱི་རྟོག་པ་འབའ་ཞིག་འཇུག་བཞིན་པའི་ལྷས་སྦྱིན་གྱི་ཡིད་རྟོག་ཆོས་ཅན། ཡུལ་རིམ་
ཅན་དུ་འཛིན་བར་མི་འགྱུར་བར་ཐལ། ཡུལ་འཛིན་པ་མི་འགྱུར་བས་ཕྱིར། ཁྱབ་ཁས། ཡུལ་
ལྔ་ཉེ་ན། ཡུལ་ཅན་ལྔ་ཆར་སྐྱེ་དགོས་པ་ལ་མི་སྐྱེ་བས་ཕྱིར། བློ་དུ་མ་གཅིག་ཆར་མེད་ཅེ་ན། 
ལ་ལར་ནས་ཉམས་ཕྱིར་བར་ལ། ཡིད་གཟུགས་མཛེས་ལྷག་པར་ཆགས་བཞིན་པའི་
སེམས་ཅན་ལ་སྒྲ་ཉེ་བར་ཡོད་ཀྱང༌། སྒྲ་འཛིན་ཤེས་པ་མ་སྐྱེས་པ་ཆོས་ཅན། སྤྱིར་བློ་གཉིས་
གཅིག་ཆར་མི་སྐྱེ་བའི་རྒྱུན་མཚན་ཁོ་ནས་མ་ཡིན་ཏེ། བློ་གཟུགས་མཛེས་ལ་ལྷག་པར་ཆགས་
པ་དེས་སྒྲ་འཛིན་སྐྱེད་པའི་རྒྱུ་ནུས་པ་ཉམས་པར་བྱས་པ་ཡིན་པའི་ཕྱིར། དེ་དུ་མ་ཟད་གཉིས་
ཀས་ཏེ་ཁྱོད་ལའང༌། ཡུལ་ལྔ་ཉེ་བའི་སྐྱེས་བུ་ཆོས་ཅན། དེ་འཛིན་ལྔ་གཅིག་ཆར་སྐྱེ་བར་ཐལ། 
དེ་ལྔ་གཅིག་ཆར་ཉེ་བས་སོ། །ཁྱབ་ཁས་སོ། །ཞེས་པའི་རྩོད་པ་འདི་ཡོད་དོ། །ཁྱབ་ཁས། 
སྔར་གྱི་དཔེ་ཡང་མི་འཐད་དེ། འགལ་མེ་འཁོར་ལོའི་རྣམ་པར་སྣང་བའི་འཁྲུལ་ཤེས་ཆོས་
ཅན། འགལ་མེ་དེ་མྱུར་དུ་མཐོང་བ་ཁོ་ན་ལས་སྐྱེས་པ་མིན་ཏེ། འགལ་མེ་མྱུར་དུ་འཇུག་པས་

དཀྲུགས་པའི་མིག་ལས་སྐྱེ་བས་ཕྱིར་དང༌། ཆོས་ཅན། འགལ་མེ་མི་རྟག་རིམ་གྱིས་མཐོང་བ་
ལ་གཅིག་ཆར་དུ་མཐོང་བར་འཚམས་སྦྱོར་བ་མ་ཡིན་པར་ཐལ། བདག་རྐྱེན་མིག་ལས་སྐྱེས་
པའི་དབང་ཤེས་ཡིན་པའི་ཕྱིར། 
གཉིས་པ་དྲང་བདེན་གྱིས་དཔྱོད་བློ་རྟོག་བྲལ་དུ་འདོད་པ་དགག་པ་ནི། སྲིད་པའི་བདག་
པོ་ལ་སོགས་པ་ལ་ལ་ན་རེ། རྒན་པོའི་དབང་ཤེས་ཆོས་ཅན། རྟོག་མེད་ཡིན་ཏེ། དབང་པོ་
ལས་སྐྱེས་པ་དང༌། ལ་སོགས་པས་མྱོང་བའི་རྣམ་པས་འཇུག་པ་དང༌། ཡིད་ལས་བྱུང་པ་མིན་
ཕྱིར། བྱིས་པའི་བློ་བཞིན་བྱིས་པའི་བློ་རྟོག་མེད་ཡིན་པ་ཉིད་ཀྱི་རྒྱུ་མཚན་བརྡར་འཛིན་པའི་
ནུས་པ་ཉམས་པ་ཉིད་ཡིན་ནོ། །ཞེས་སྨྲ་བ་དེ་དག་གི་ལྟར་ན། བྱིས་པའི་བློ་ཆོས་ཅན། མངོན་
སུམ་ཉིད་དེ། ཁྱོད་ཡང་ཡིན། རྟོག་པ་ཡང་ཡིན་པ་མེད་པར་ཐལ། ཁྱོད་ཡིན་ན་རྟོག་མེད་ཡིན་
པའི་ཕྱིར། དེ་ནི་ཆོས་ཅན། ཕྱིས་ཀྱང་བརྡ་འཛིན་པར་མི་འགྱུར་བར་ཐལ། ཕྱིས་བརྡ་འཛིན་
པའི་རྒྱུ་མེད་པའི་ཕྱིར། གལ་ཏེ་བརྡ་ལ་མ་བྱང་བའི་བྱིས་པ་ལ་དོན་ལ་དཔྱོད་པའི་ཡིད་ཡོད་
དེས་ན། ཕྱིས་བརྡ་འཛིན་པ་དེ་འདོད་ཅེ་ན། བྱིས་པའི་དབང་སྐྱེས་བློ་ཆོས་ཅན། ཕྱིས་བརྡ་
འཛིན་པར་འགྱུར་བར་ཐལ། དོན་ལ་གཅོད་པའི་ཡིད་ཡོད་པ་དེ་ཡི་ཕྱིར། ཁྱབ་པ་དེ་བཞིན་དུ་
མཚུངས་སོ། །དེས་ན། དབང་པོ་ལས་སྐྱེས་པ་འདི་འདྲ་འདི་ཡང་ཆོས་ཅན། རྒན་དབང་རྟོག་
མེད་དུ་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་ལྷག་ལྡན་གྱི་གཏན་ཚིགས་
ཡིན་པའི་ཕྱིར། ཅི་སྟེ་བྱིས་པའི་དབང་ཤེས་རྟོག་མེད་ཡིན་ཏེ། དོན་སྔོན་དུ་བྱེད་པའི་རྣམ་པ་
ཅན་ཡིན་པས་སོ། །ཞེ་ན། དེ་འདྲ་གང་ཡིན་དེ་ཆོས་ཅན། ཁྱོད་ཉིད། རྒན་དབང་རྟོག་མེད་དུ་
སྒྲུབ་པ་འདིར་རྟགས་ཡང་དག་ཏུ་བརྗོད་པར་རིགས་པར་ཐལ་ཏེ། བྱིས་པའི་དབང་ཤེས་རྟོག་
མེད་དུ་སྒྲུབ་པར་བྱེད་པའི་རྟགས་ཡང་དག་ཡིན་ཅིང༌། དེ་དང་རྒན་པོའི་དབང་ཤེས་རྟོག་པར་
བདེན་ཞེན་གྱིས་འཛིན་པའི་དབང་པོའི་བློར་ནི་མཚུངས་པའི་ཕྱིར་རོ། །དབང་སྐྱེས་ཀྱི་རྟགས་

ལ་སྐྱོན་བཤད་པ་འདིས་ནི་མྱོང་སོགས་དང༌། ཡིད་བྱུང་མིན་པ་ལ་སྐྱོན་བཤད་པ་ཡིན་ནོ། །དེ་
དག་རྟག་ཡང་དག་མ་ཡིན་ཏེ། ལྷག་ལྡན་ཡིན་པས་སོ། །
གཉིས་པ་དོན་སྦྱོར་རྟོག་པ་ཡིན་པ་དགག་པ་ལ་ནི་གཉིས་ཏེ། ཁྱབ་སྒྲུབ་བཀོད་དེ་གཏན་
ཚིགས་དགོད། གཏན་ཚིགས་དེ་ཡི་ཕྱོགས་ཆོས་སྒྲུབ་པའོ། །
དང་པོ་ནི། བྱེ་བྲག་པ་སོགས་དབང་ཤེས་དེ་རིགས་སོགས་རྫས་ལ་སྦྱར་ནས་འཛིན་པར་
འདོད་པ་འགོག་སྟེ། ཆོས་ཀྱིས་ཆོས་ཅན་ཁྱད་པར་དུ་བྱས་པ་དེ་ལྟར་རྟོགས་པ་སྟེ་འཛིན་པའི་
རྟོག་པ་ཡིན་ན། ཁྱད་པར་བྱས་སོ་དང༌། ཁྱད་པར་བྱས་གཞི་དང༌། དེ་གཉིས་ཀྱི་འབྲེལ་པ་
དང༌། བྱེད་ཆོས་དང༌། བྱས་གཞི་འཇིག་རྟེན་གཞུང་ལུགས་སམ་རྣམ་དག་རྣམས་བཟུང་ནས། 
ཕྱིས་དེ་དག་སྡོམ་པར་བྱས་ཏེ། འཛིན་དགོས་ཀྱི་གཞན་དུ་མིན་ནོ། །དཔེར་ན་སྐྱེས་བུ་དབྱུག་
པ་ཅན་དུ་འཛིན་པ་བཞིན། སྐྱེས་བུ་དབྱུག་པ་ཅན་ནོ་ཞེས་འཛིན་པའི་རྟོག་པ་ཆོས་ཅན། དོན་
སྦྱོར་རྟོག་པ་ཡིན་ཏེ། དབྱུག་པ་སོགས་ཆོས་བཞི་སོ་སོར་བཟུང་ནས་ཕྱིས་སྡོམ་སྟེ་འཛིན་པའི་
བློ་ཡིན་པའི་ཕྱིར། ཁྱབ་པ་བསྒྲུབས་ནས། བ་ལང་འཛིན་པའི་མངོན་སུམ་ཆོས་ཅན། རིགས་
དང་དེ་ལྡན་རྫས་སྦྱོར་བའི་རྟོག་པ་ཡོད་པ་མ་ཡིན་པར་ཐལ། བ་ལང་གི་རིགས་དང་རྫས་ཀྱི་
འབྲེལ་པ་སོགས། བྱེ་བྲག་སོ་སོར་རྟོག་པ་མེད་པའི་ཕྱིར་འདི་ལ་ཆོས་ཅན། རིགས་སོགས་
དང་རྫས་སྦྱར་ནས་འཛིན་པའི་རྟོག་པ་མེད་པར་ཐལ་ལོ། །འདོད་པ་དེས་ནའོ། །
གཉིས་པ་ནི། གལ་ཏེ་སྤྱི་གཞན་མེད་ན་སྤྱི་བློ་མི་འཇུག་པ་ལ། དེ་འཇུག་པས་དེ་ཡོད་ཅེ་
ན། གསལ་བ་ལའང་རྗེས་འགྲོ་ཅན་སྤྱི་འཛིན་གྱི་རྣམ་ཤེས་གང་དེའང་ཆོས་ཅན། སྤྱི་བཟུང་
དོན་དུའང་འབྲེལ་པ་མེད་པར་ཐལ། སྒྲ་དང་གསལ་བ་སྟེ་མིང་དང་དབྱིབས་སོགས་ཀྱི་རྣམ་
པར་སྣང་བའི་ཕྱིར། མ་ཁྱབ་ན། བ་ལང་ཉིད་ཅེས་སོགས་ཀྱི་སྤྱི་དེ་ཡིན་ན་ཁ་དོག་དང་དབྱིབས་
ཡིག་རྣམ་པ་ཡིས་སྟོང་བའི་རྟག་དངོས་ཡིན་པ་བུད། སྤྱི་འཛིན་ལ་མི་གསལ་ན་འདྲེས་པར་

སྣང་བའི་མིང་སོགས་དེ་ཉིད་མཚུངས་པ་ཉིད་དེ་སྤྱི་ཡིན་ན་ཡང༌། བ་ལང་འཛིན་པའི་མིག་གི་
བློ་ཆོས་ཅན། སྤྱི་འཛིན་མ་ཡིན་པར་ཐལ། དེ་ཁྱེད་ཀྱི་ཡུལ་དུ་མཐོང་བ་མེད་པའི་ཕྱིར། རྟགས་
མ་གྲུབ་ན། ཆོས་ཅན། རང་ལ་ཡུལ་གསལ་བར་སྣང་བ་ལས་ཐ་དད་པའི་སྤྱི་རང་མཚན་རང་
གི་སྣང་ཡུལ་དུ་ཚད་མས་རྙེད་པར་དཀའ་བར་ཐལ། གསལ་མི་གསལ་གྱི་སྣང་པའི་མེད་པར་
རང་གི་སྣང་ཡུལ་གསལ་བ་ཁོ་ནར་སྣང་བའི་ཕྱིར། གཞན་ཡང་བ་ལང་འཛིན་པའི་དབང་པོའི་
མངོན་སུམ་ཆོས་ཅན། རིགས་སོགས་དང་རྫས་ཀྱི་འཕྲོད་འདུའི་འབྲེལ་པ་མཐོང་བ་མེད་པར་
གནས་པར་ཐལ། ཁྱོད་ཀྱིས་དེ་ཉིད་ཀྱི་འཕྲོད་འདུ་འཛིན་པ་མེད་པའི་ཕྱིར། རྟགས་བསལ་ལོ། 
། རིགས་པ་ཅན་པ་ན་རེ། འཕྲོད་འདུ་དབང་བློའི་ཡུལ་དུ་མེད་ན་སྣལ་མ་འདི་ལ་སྣམ་བུ་སྙམ་
པའི་མིག་བློ་ཇི་ལྟར་འབྱུང་ཞེ་ན། ཤེས་བྱ་ཆོས་ཅན། སྣལ་མ་འདི་ལ་སྣམ་བུ་ཞེས་པའི་རིགས་
པ་ཅན་གྱི་སྒྲ་འདི་དག་ཀྱང་དངོས་པོ་སྟོབས་ཞུགས་དང༌། འཇིག་རྟེན་དུ་གྲགས་པ་དང་
མཐུན་པའི་ཐ་སྙད་དོན་མཐུན་མ་ཡིན་པར་ཐལ། དེ་རིགས་པ་ཅན་པ་རང་གིས་རང་དགར་
བྱས་པའི་ཐ་སྙད་ཙམ་ཡིན་པའི་ཕྱིར། འཇིག་རྟེན་ན་ཇི་ལྟར་གྲགས་ཞེ་ན། ཤེས་བྱ་ཆོས་ཅན། 
རྭ་ལ་བ་ལང་ཡོད་ཅེས་འཇིག་རྟེན་ན་དོན་མཐུན་དུ་གྲགས་པ་མ་ཡིན་པར་ཐལ། བ་ལང་ལ་
རྭ་ཡོད་ཅེས་འཇིག་རྟེན་ན་དོན་མཐུན་དུ་གྲགས་པའི་ཕྱིར། གལ་ཏེ་དེ་གཉིས་ཀྱི་འཕྲོ་འདུ་
ཡོད་པས། བ་ལང་ལ་རྭའོ་ཅེས་པའི་ཐ་སྙད་འཇུག་ཞེ་ན། དེ་འདྲའི་ཐ་སྙད་ཆོས་ཅན། དེ་
གཉིས་ཀྱི་འཕྲོད་འདུར་རང་མཚན་ཡོད་པའི་རྒྱུ་མཚན་གྱིས་འཇུག་པ་མ་ཡིན་པར་ཐལ། བ་
ལང་ཞེས་བྱའི་མིང་ཅན་གྱི་རྭ་ལས། ལྷག་མ་རྣམས་དང་སྟེང་གི་ར་བར་བཅད་དང་དམིགས་
པ་མེད་པར་བར་མ་ཆད་དུ་མཐོང་བ་ཙམ་ལས་འཇུག་པའི་ཕྱིར་ཡང་སྣལ་མ་དེ་སྣམ་བུ་ཞེས་
པའི་སྒྲ་ཆོས་ཅན། ཇི་ལྟ་བུར་ཡང་རྒྱུ་སྣལ་མ་དང༌། འབྲས་བུ་སྣམ་བུ་དུས་གཅིག་པའི་རྫས་
ཆོས་གསུམ་ལྡན་ཁོ་ན་ལ་འཇུག་པ་མ་ཡིན་པར་ཐལ། རྒྱུའི་སྣལ་མ་རྐྱེན་གྱིས་འདུས་བྱས་པ་

ལས་ཕྱིས་འབྲས་བུ་སྣམ་བུ་འབྱུང་བ་བརྗོད་པ་ཙམ་ཡིན་པའི་ཕྱིར། སྣམ་དུས་ན་སྔར་གྱི་སྣལ་
མ་གང་ཞེས་དྲིས་པ་ན། སྣམ་བུ་འདིའོ་ཞེས་པའི་སྒྲ་ཆོས་ཅན། ཆོས་གསུམ་ལྡན་གྱི་སྣམ་བུའི་
རྫས་ཁོ་ན་ལ་འཇུག་པ་མ་ཡིན་ཏེ། འབྲས་བུ་སྣམ་བུ་ལ་རྒྱུ་སྣལ་མར་སྒྲོ་བཏགས་ནས་འཇུག་
པ་ཙམ་ཡིན་པས་སོ། །ཡང་དེ་དྲིས་པའི་ཚེ། སྣམ་བུ་ལས་སྣལ་མ་གཅིག་ནི་བཀར་བར་བྱས་
ནས། འདི་དེའོ་ཞེས་པའི་ཚིག་ཆོས་ཅན། འབྲས་བུའི་སྐུད་པ་ལ། རྒྱུ་ཡི་སྣལ་མར་དོན་མཐུན་
དུ་བརྗོད་པ་མ་ཡིན་ཏེ། སྣམ་བུའི་སྒྲ་འཇུག་པའི་རྟེན་སྣལ་མ་སྟོན་པ་ན། འབྲས་བུའི་སྐུད་པ་
ལ་རྒྱུ་ཡི་སྣལ་མར་སྒྲོ་བཏགས་ནས་འཇུག་པ་ཙམ་ཡིན་པའི་ཕྱིར། 
འོ་ན་སྣམ་བུའི་སྒྲ་ཇི་ལྟར་འཇུག་ཅེ་ན། སྣམ་བུ་ཞེས་པའི་སྒྲ་ཆོས་ཅན། ཆོས་གསུམ་
ལྡན་གྱི་སྣམ་བུའི་རྫས་ཡོད་པའི་རྒྱུ་མཚན་ཁོ་ནས་འཇུག་པ་མ་ཡིན་ཏེ། ཕན་གདགས་བྱ་ཕན་
འདོག་བྱེད་དེ། སྣལ་མ་ཕན་ཚུན་གྲོགས་བྱས་པ་ཙམ་ལ་འཇུག་པའི་ཕྱིར་དང༌། ཕྱིས་ཀྱི་སྣལ་
མ་རྣམས་བར་རྣམ་པར་ཆད་པ་མེད་པར། ལིངས་པོ་གཅིག་ཏུ་སྣང་བ་ཙམ་ལས་འཇུག་པས་
སོ། །འོ་ན་སྣམ་སྒྲ་སྣལ་མ་ཚོགས་པའི་དངོས་མིང་དུ་ཇི་ལྟར་འགྱུར་ཞེ་ན། སྣམ་སྒྲ་གང་ཡིན་
དེ་ཆོས་ཅན། ཆོས་གསུམ་ལྡན་གྱིས་རྫས་མེད་དེ། སྣལ་མ་ཚོགས་པའི་དངོས་མིང་ཡིན་པར་
ཐལ། ཁྱོད་འཁྲུལ་མེད་ཅན་ཤེས་དེ་ཐུན་མོང་མ་ཡིན་པར་གོ་བྱེད་ཡིན་ཅིང༌། དེ་ཁྱོད་འདོད་
རྒྱལ་དང་པོར་སྦྱར་བའི་བརྡ་ཡི་སྤྱོད་ཡུལ་ཡིན་པས་སོ། །བ་ལང་ཆོས་ཅན། རང་གི་རིགས་
སོགས་རང་ལས་རྫས་གཞན་ཡོད་དེ། རིགས་སོགས་བརྗོད་པའི་སྒྲ་བློ་འཇུག་པས་སོ། །ཞེ་
ན། རིགས་སོགས་རྫས་གཞན་མངོན་སུམ་གྱིས་མ་གྲུབ་པར་མ་ཟད་རྗེས་དཔག་གིས་ཀྱང་
མ་གྲུབ་སྟེ། དངོས་པོ་བ་ལང་ཆོས་ཅན། རང་ལས་རྫས་ཐ་དད་པའི་རང་གི་རིགས་སོགས་
ཡོད་པར་སྒྲུབ་པའི་རྗེས་དཔག་སྟེ་གཞན་དོན་གྱི་རྟགས་ཡང་དག་མེད་དེ། དེ་སྒྲུབ་ཀྱི་མཐུན་
དཔེ་ཡང་དག་མེད་པས་སོ། །མ་གྲུབ་སྟེ། དབྱུག་པ་དོན་གཞན་ཡོད་པས་དབྱུག་པ་ཅན་གྱི་

སྒྲ་འཇུག་པས་སོ་ཞེ་ན། དབྱུག་པ་ཅན་ཞེས་སོགས་ཀྱི་ཐ་སྙད་ཐམས་ཅད་ལའང་ཆོས་ཅན། 
དབྱུག་པ་ཡན་གར་བ་ཡོད་ཙམ་ཁོ་ནས་འཇུག་པ་མ་ཡིན་པར་ཐལ། ཀུན་རྫོབ་པ་སྟེ་དབྱུག་པ་
དང་སྐྱེས་བུ་ཁྱད་པར་བྱེད་ཆོས་བྱས་སུ་འབྲེལ་བ་ཙམ་ལས་ཁྱོད་འདོགས་པས་སོ། །
ཁོ་ཡི་རྩ་རྟགས་མ་ངེས་པར་སྟོན་པ་ནི། ཤེས་བྱ་ཆོས་ཅན། ཚིག་གི་དོན་དྲུག་གི་དངོས་
པོ་ཞེས་པའི་སྒྲ་ཡང་མི་འཇུག་པར་ཐལ། སྒྲ་དེ་ཚིག་དོན་དྲུག་ལས་རྫས་གཞན་པའི་དངོས་
པོ་ཡོད་པ་ལ་ལྟོས་པ་མིན་པས་སོ། །གསུམ་ཁས་སོ། །ཤེས་བྱ་ཆོས་ཅན། ཁང་བཟངས་ཀྱི་
ཕྲེང་བ་དང༌། ཁང་བཟངས་ཀྱི་གྲོང་ཁྱེར་གྱི་སྒྲ་ཡང་མི་འཇུག་པར་ཐལ། ཁང་བཟངས་ཀྱི་
ཕྲེང་སོགས་ཁང་བཟངས་ལས་རྫས་གཞན་པའི་ཁང་བཟངས་ཀྱི་ཆོས་སུ་ཡོད་པ་ལ་ལྟོས་པ་
མ་ཡིན་པས་སོ། །གལ་ཏེ་ཁང་པ་དེ། ཤིང་སོགས་རྡུལ་རིགས་མི་མཐུན་ལྡན་པའི་ལྡན་པ་
ཞེས་པའི་ཡོན་ཏན་ཡིན་ནོ། །ཞེ་ན། ཁང་བཟངས་ཀྱི་ཕྲེང་བ་དེ་ནི། ཁང་བཟངས་ཀྱི་ཚིག་གི་
དོན་དྲུག་གི་ཅིས་ཡིན་དྲིས་པས། རྫས་སོ་ཞེ་ན། དེ་ཆོས་ཅན། རྫས་མ་ཡིན་པར་ཐལ། ཁང་
བཟངས་ཡོན་ཏན་ཡིན་ལ་དེ་ལ་རྟེན་པས་སོ། །མ་ཁྱབ་ན། ཡོན་ཏན་རྫས་ལ་རྟེན་གྱི། རྫས་
ཡོན་ཏན་ལ་མེད་པར་འགལ། ཡོན་ཏན་མ་ཡིན་པར་ཐལ། རྟགས་འདྲ། མ་ཁྱབ་ན་ཡོན་ཏན་
ལ་ཡོན་ཏན་མེད་པ་བུད། གལ་ཏེ་དེ་དེའི་རིགས་ཡིན་ཞེ་ན། ཁང་བཟངས་གཅིག་ཀྱང་ཆོས་
ཅན། དེ་ཡི་ཕྲེང་བ་ཞེས་བརྗོད་པར་རུང་བར་ཐལ། དེའི་རིགས་ཅན་ཡིན་པས་སོ། །ཤིང་ཤ་
པ་ལ་ཤིང་སྒྲ་བཞིན། འདོད་ན། ཆོས་ཅན། དེ་ཡི་ཕྲེང་བ་རང་ལས་རྫས་གཞན་དུ་ཡོད་པར་
ཐལ་ལོ། །
གསུམ་ཁས་སོ། །ཁང་བཟངས་ཀྱི་ཕྲེང་བ་མང་པོ་ཆོས་ཅན། ཁང་བཟངས་ཀྱི་ཕྲེང་བ་
ཞེས་པའི་སྒྲ་མི་འཇུག་པར་ཐལ། དེ་ཡི་རིགས་རྫས་གཞན་རང་གི་ཆོས་སུ་མེད་པའི་ཕྱིར། 
ཁྱོད་རང་རིགས་ཡིན་པས་སོ། །

གསུམ་ཁས་ཏེ། སྤྱི་ལ་སྤྱི་གཞན་མེད་པས་སོ། །ཡང་ཁང་བཟངས་ཀྱི་ཕྲེང་བ་ཆོས་ཅན། 
ཆེ་ཆུང་སོགས་ཀྱི་ཐ་སྙད་མི་འཇུག་པར་ཐལ། ཆེ་ཆུང་སོགས་རང་གི་ཆོས་སུ་མེད་པས་སོ། 
། རྟགས་ཁྱབ་ཁས། ཕྲེང་སོགས་ལ་ཆེན་པོ་སོགས་ཀྱི་སྒྲ་ཉེ་བར་བཏགས་ནས་འཇུག་ཅེས་
འདོད་པ་གང་ཡིན་པ་དེ་ལ་དེ་ཡི་ཕྲེང་བ་ཆོས་ཅན། ཆེན་པོ་མིན་བཞིན། དེར་ཉེ་བར་བཏགས་
པ་མ་ཡིན་པར་ཐལ། ཆེན་པོའི་སྒྲ་དངོས་མིང་དུ་འཇུག་པའི་ཆེན་པོ་དངོས་དང་ཁྱད་པར་མེད་
པར་རྣམ་ཤེས་ཀྱི་བཟུང་བྱ་ཡིན་པའི་ཕྱིར། 
དབྱུག་པ་ཅན་གྱི་སྒྲ་ཆོས་ཅན། དབྱུག་པ་ཅན་གྱི་དངོས་མིང་དུ་མི་འཇུག་པར་ཐལ། 
འཇུག་པའི་རྒྱུ་དོན་གཞན་ཡོད་དབྱུག་པ་ཡོད་ཙམ་ཁོ་ནས་ཁྱོད་དེ་ལ་འཇུག་པ་མིན་པ་ཉིད་དེ་
མཚུངས་པས་སོ། །འདོད་ན། དེ་དེ་ལ་དངོས་སུ་འཇུག་པ་མངོན་པར་འདོད་པ་བུད། ཚིག་
གི་དོན་དྲུག་རྣམས་ཆོས་ཅན། ཁྱོད་ལ་ཚིག་གི་དོན་ཅེས་པའི་སྒྲ་དངོས་སུ་མི་འཇུག་པར་ཐལ། 
རྒྱུ་གང་ལ་གཞན། ལྟོས་པར་མཐོང་སྟེ། རང་ལས་རྫས་གཞན་པའི་ཚིག་དོན་མེད་པས་སོ། །
འཁོར་གསུམ་ཁས་སོ། །གཞན་ཡང༌། ཤེས་བྱ་ཆོས་ཅན། ཁྱད་པར་དུ་བྱེད་ཆོས་དོན་
གཞན་ཡོད་པའི་སྒྲ་དངོས་མིང་གི་མཚན་ཉིད། དེ་མེད་པའི་མིང་བཏགས་མིང་གི་མཚན་ཉིད་
དུ་རུང་བར་ཐལ། 
ཇི་ལྟར་ནས་ཕལ་པ་ཞེས་པའི་བར་གྱི་དོན། འདོད་རྒྱལ་ཐོག་མར་གྲགས་པའི་མིང་དེ་
དངོས་མིང་དང་འདྲ་བའམ། འབྲེལ་པ་ལ་སོགས་པའི་སྒོ་ནས། ཕྱིས་རྗེས་གྲུབ་ཏུ་བཏགས་
པའི་མིང་དེ་བཏགས་མིང་ཡིན་པས་སོ། །
དངོས་ལ་དངོས་མེད་བཏགས་ཕྱིར་རོ་ལ། བུར་གླེན་ལ་བུ་མེད་པ་བཏགས་མིང༌། བུ་
མེད་པ་རྫས་སུ་མེད་ཀྱང་བུ་མེད་ཀྱི་སྒྲ་དངོས་མིང་དུ་འཇུག་པས་སོ། །གྲགས་པ་ཡང་དངོས་
ཡུལ་རང་མཚན་ལ་ལྟོས་ཞེ་ན། བརྗོད་པའི་གྲགས་པ་ཆོས་ཅན། དངོས་ཡུལ་རང་མཚན་གྱི་

དབང་གིས་འཇུག་པ་མ་ཡིན་པར་ཐལ། བརྡའི་རྗེས་སུ་འགྲོ་བ་ཅན་ཡིན་པའི་ཕྱིར། བརྡ་དེ་
ཡང་ཆོས་ཅན། ཆོས་འདྲ། བརྗོད་འདོད་ཀྱི་རྗེས་སུ་འགྲོ་བ་ཅན་ཡིན་པའི་ཕྱིར། བྱེད་ཆོས་
དོན་གཞན་མེད་ན། བརྡ་དོན་མེད་དོ་ཞེ་ན། ངག་གི་བརྡ་ཆོས་ཅན། དེ་མེད་ཀྱང་དོན་མེད་དེ། 
ཕྱིས་ཐ་སྙད་དུས་སུ་དོན་ཚེགས་ཆུང་ངུས་རྟོགས་པས་སོ། །དཔེར་ན། ཚེག་བར་ཉེར་གཅིག་
པས་སྡེབ་སྦྱོར་འགའ་ཞིག་ལ། མེ་ཏོག་གི་ཕྲེང་བ་མེད་ཀྱང་མེ་ཏོག་ཕྲེང་འཛིན་ཞེས་བཏགས་
པ་བཞིན་དང༌། སྒྲ་ཡི་ཆའམ་ཡན་ལག་ལ། རང་བཞིན་དང་རྐྱེན་ཅེས་སོགས་སྦྱར་བ་བཞིན། 
སྤྱི་དངོས་པོ་མེད་ན་སྤྱི་བློ་མི་སྐྱེའོ་ཞེ་ན། ཤིང་གསལ་གང་ཆོས་ཅན། སྤྱིར་རང་མཚན་མེད་
པའི་ཐ་དད་ཡིན་ཀྱང༌། རང་རིགས་གཅིག་ཏུ་འཛིན་པ་དེ་འདྲའི་རྣམ་ཤེས་རྒྱུར་རུང་སྟེ། ཀྱང་
དངོས་ཆོས་ཏེ་དེ་བསྐྱེད་ནུས་སུ་སྐྱེས་པ་ཉིད་ཀྱིས་སོ། །དོན་ཤིང་གསལ་དེ་དག་ལ་ཆོས་
ཅན། སྤྱི་རང་མཚན་མེད་པས་རིགས་གཅིག་ཏུ་རྟོགས་སུ་མི་རུང་བ་མིན་པར་ཐལ། ཤིང་གི་
སྤྱི་འཛིན་ཤེས་པ་དེས་རིགས་གཅིག་པ་དེ་ལྟར་རྟོགས་པར་འགྱུར་བ་ཡིན་པས་སོ། །སོ་སོ་
འཛིན་པའི་དབང་ཤེས་ཆོས་ཅན། ཁྱོད་ཐ་དད་ཡིན་ནའང༌། ཤིང་གསལ་དེ་བཞིན་དུ་རིགས་
གཅིག་ཏུ་བཞག་ཏུ་རུང་སྟེ། ཡང་ཤིང་གསལ་རྣམས་རིགས་ཐ་དད་མ་ཡིན་པར་རིགས་
གཅིག་ཏུ་རྟོགས་པའི་སྤྱི་བློའི་རྒྱུར་གཅིག་པའི་ཕྱིར། རྒྱུ་མཚན་དེ་ཡི་ཕྱིར། ཤིང་གསལ་ཆོས་
ཅན། ཤིང་སྤྱི་དངོས་པོ་བ་གཅིག་འཇུག་པ་མིན་ཏེ། དེ་འབྲས་མེད་བྲལ་བ་སྟེ། ཤིང་གི་དོན་
མི་ནུས་པ་བཅད་ཙམ་དེ་ཁྱོད་ལ་རྗེས་སུ་འགྲོ་བས་སོ། །དངོས་ལས་གཉན་པ་སྟེ་ཤིང་སྒྲ་ཆོས་
ཅན། ཤིང་མིན་བཅད་པའི་མཐའ་ཡིན་ཏེ། ཤིང་གསལ་གྱི་དངོས་པོ་རྣམས་ཤིང་མིན་བཅད་
པ་དེར་ཡོད་ཅིང༌། ཁྱོད་དེ་རྟོགས་པའི་དོན་དུ་སྦྱར་བ་དེ་ཡི་ཕྱིར། འོ་ན་རང་མཚན་སྒྲ་དོན་
དུ་འགྱུར་ཏེ། དེར་དངོས་པོ་ལོག་པ་ཡིན་པས་སོ། །ཞེ་ན། ཤིང་སྒྲ་ཆོས་ཅན་ཕྱི་རོལ་ནུས་པ་
རྣམས་གཅོད་དེ། ཤིང་མིན་ལས་ལྡོག་པའི་ཤིང་རང་མཚན་ལས་དངོས་ཀྱི་རྗོད་བྱེད་དུ་རེག་

པ་མེད་ཀྱང་ཤིང་རང་མཚན་རྟོགས་པར་བྱེད་དེ། ཤིང་རང་མཚན་དེ་ཡི་མཐར་ཐུག་པས་ཏེ་
དེས་བསྐྱེད་པའི་ཤིང་འཛིན་རྣམ་པར་རྟོག་པའི་གཟུགས་བརྙན་ནི་ཕྱི་རོལ་དུ་བཏགས་པ་དེ་
ཡི་རྗོད་བྱེད་དུ་འབྲེལ་བའི་ཕྱིར། དེས་ན་གཉན་པ་སྟེ། ཤིང་སྒྲ་ཆོས་ཅན། ཤིང་གི་གཞན་
སེལ་སྟོན་པར་བྱེད་དེ། ཤིང་གི་དོན་གྱི་གཞན་སེལ་ཞིང༌། རང་མཚན་དེ་ཡི་མཐར་ཐུག་པས་
ཏེ། དེ་ལ་འཇུག་པའི་སྒྲ་ཡིན་པའི་ཕྱིར། གཟུགས་བརྙན་བརྗོད་ནས་རང་མཚན་སྒྲ་དོན་དུ་
འགྱུར་ཏེ། དེ་རང་མཚན་ཡིན་པས་སོ་ཞེ་ན། ཤིང་སྒྲ་དག་ལས་བྱུང་པའི་ཤིང་འཛིན་ཤེས་པ་
ལ་ཤིང་མིན་ལས་ལྡོག་པ་བཞིན་དུ་གཞན་ཤིང་གི་གཟུགས་བརྙན་གང་ཡིན་པ་དེ་ཆོས་ཅན། 
དོན་གྱི་བདག་ཉིད་དེ་ཤིང་རང་མཚན་མ་ཡིན་ཏེ། དེས་དེ་ཁྱོད་ཤིང་རང་མཚན་མ་ཡིན་ཏེ་
བའི་བག་ཆགས་ལས་བྱུང་བའི་འཁྲུལ་སྣང་ཡིན་པས་སོ། །རང་སྡེ་ཁ་ཅིག ཤེས་པའི་རྣམ་པ་
ཁོ་ན་སྒྲ་ཡི་བརྗོད་བྱའོ་ཞེ་ན། 
ཤིང་ཞེས་པའི་མཉན་པ་ཆོས་ཅན། ཁྱོད་ལས་ཤིང་གི་དོན་གྱི་ཆ་གང་རྟོགས་པར་འགྱུར་
ཏེ་མི་འགྱུར་བར་ཐལ། ཤིང་འཛིན་རྟོག་པའི་གཟུགས་བརྙན་དེ་ཁོ་ན་བརྗོད་པས་སོ། །འདོད་
ན་ཤིང་གི་དངོས་མིང་དུ་བརྡ་བྱེད་པ་དོན་མེད་དུ་འགྱུར་བར་ཐལ། ཁྱོད་ལས་ཤིང་དེ་མ་
རྟོགས་ཏེ་མི་གོ་བས་སོ། །ཁྱབ་སྟེ། ཤིང་སྒྲ་དེ་ཤིང་རྟོགས་པའི་དོན་ཅན་ཡིན་པའི་ཕྱིར། ཤིང་
སྒྲས་དོན་གྱི་ཆ་ནི་ཅི་བརྗོད་ཅེས་འདྲི་བ་ལ་གཞན་སེལ་ཏེ་ཤིང་མ་ཡིན་ལས་ལྡོག་པ་བརྗོད་
དོ། །ཞེས་བརྗོད་པར་བྱ་སྟེ། ཤིང་རང་མཚན་ཐོབ་པའི་ཆེད་དུ་ཤིང་གི་དངོས་མིང་གིས་སྦྱར་
བས་སོ། །གཟུགས་བརྙན་ཕྱི་རོལ་ཡིན་པས་སྒྲ་དོན་དུ་འགྱུར་རོ་ཞེ་ན། རྣམ་པ་དེ་ཡང་སྟེ་ཤིང་
འཛིན་རྟོག་པའི་གཟུགས་བརྙན་དེ་ཆོས་ཅན། ཤིང་སྒྲས་བརྗོད་པས་དོན་ཤིང་རང་མཚན་
བརྗོད་བྱར་རྟེན་པ་ཇི་ལྟར་འགྱུར་ཏེ། མ་ཡིན་པར་ཐལ། དོན་ལ་ཤིང་གསལ་གྱི་ཆར་མེད་
པའི་ཕྱིར་ཏེ། ཤིང་འཛིན་རྟོག་པའི་ངོ་བོ་ཡིན་པས་སོ། །གཞན་ཡང་ཤིང་སྒྲ་ཆོས་ཅན། རྗེས་

འགྲོ་ཅན་ཤིང་སྤྱི་བརྗོད་བྱའི་དོན་དུ་བྱས་ནས་ཤིང་གོ་བའི་འབྲས་བུ་ཅན་ཡིན་པར་ལ། ཤིང་
གསལ་གྱི་དངོས་མིང་དུ་རྗེས་སུ་འགྲོ་བ་ཅན་ཡིན་པའི་ཕྱིར། འདོད་དེ། གཟུགས་བརྙན་ཉིད་
ཤིང་སྤྱི་བོ་ཞེ་ན། ཤིང་འཛིན་རྟོག་པའི་གཟུགས་བརྙན་དེའང་ཆོས་ཅན། ཤིང་གསལ་ལ་རྗེས་
སུ་འགྲོ་བའི་ཤིང་སྤྱིར་མེད་དེ། བློ་ལས་ཐ་དད་མེད་པས་ཏེ་བློ་ཡིན་པའི་ཕྱིར། དེ་ཡི་རྒྱུ་ཅི་ཞེ་
ན། ཤིང་རང་མཚན་མཐོང་བ་གོམས་པའི་བག་ཆགས་ཀྱིས་སྤྲུལ་བས་སོ། །
ཤིང་འཛིན་རྟོག་པ་དེའང་ཆོས་ཅན། ཤིང་སྒྲའི་དོན་གང་ཡིན་འདྲི་བ་ལ། རང་ལ་སྣང་
བའི་ཤིང་གི་གཟུགས་བརྙན་དེ་ཉིད་ཡིན་ཞེས་བརྗོད་པ་ལ་ནི་འགལ་བ་མེད་དེ། དངོས་པོ་དེ་
རང་ལ་སྣང་བའི་ཤིང་གི་གཟུགས་བརྙན་དེ་ཕྱི་རོལ་ཤིང་དུ་སྒྲོ་བཏགས་པའི་ཆ་དེ་རྟོགས་པའི་
སྒོ་ནས་གཞན་ཤིང་མིན་ལས་ལྡོག་པའི་ཤིང་རང་མཚན་ཞེན་ནས་རྟོགས་པའི་ཕྱིར། ཤིང་སྒྲ་
ཡིས་ངེས་པར་སྤྲུལ་ཞིང་བསྐྱེད་པའི་རྟོག་པའི་ཤེས་པ་དེ་དག་ཆོས་ཅན། རང་གི་བཟུང་དོན་
མེད་དེ། ལོག་པར་སྣང་བ་ཉིད་པས་སོ། །ཤིང་སྒྲ་ཆོས་ཅན། དོན་གྱི་ཆ་ལ་འདི་རྗེས་འགྲོ་སྟེ་
ཤིང་ཐུན་མོང་མིན་པར་གོ་བར་ནུས་སྟེ། ཤིང་གི་དངོས་མིང་ཡིན་པའི་ཕྱིར། 
ཤིང་གི་གཉན་པ་ཆོས་ཅན། ཤིང་གི་དོན་གྱི་གཞན་སེལ་བརྗོད་བྱར་བྱེད་རུང་སྟེ། རང་གི་
བརྗོད་བྱར་ཤིང་མིན་བཅད་ནས་ཤིང་རང་བཞིན་ལ་འཇུག་པར་བྱེད་པའི་སྒྲ་ཡིན་པའི་ཕྱིར། 
ཤིང་སྒྲ་ཆོས་ཅན། བརྡ་སྦྱར་བའི་དུས་ན་ཡང་གཞན་སེལ་དང་འབྲེལ་བ་སྟེ། ཤིང་གི་གཞན་
སེལ་ལ་བརྡ་སྦྱར་བར་འགྱུར་ཏེ། ཤིང་གསལ་ལ་དངོས་མིང་དུ་འཇུག་ཅིང༌། སྔར་བསྟན་
པའི་དོན་རྟོག་པའི་གཟུགས་བརྙན་ཕྱི་རོལ་དུ་བཏགས་པ་དང༌། དངོས་ཀྱི་བརྗོད་བྱ་རྗོད་བྱེད་
དུ་འབྲེལ་བ་ཡིས་སོ། །གཟུགས་བརྙན་དེའང་ཞེན་ནས་ཞུགས་པས་ཤིང་རང་མཚན་རང་ཉིད་
མཐོང་ཞིང་ཐོབ་པའི་འབྲས་བུ་ཅན་ནོ། །
ཅི་ཡི་ཕྱིར་སྒྲ་གཞན་སེལ་ལ་སྦྱོར་གྱི། སྤྱི་རང་མཚན་ལ་མིན་ཅེ་ན། ཤིང་སྒྲ་དེ་ནི་ཆོས་

ཅན། གཞན་སེལ་དང་བརྡ་འབྲེལ་བྱེད་པར་གྱུར་གྱི། སྤྱི་དངོས་པོ་བ་ལ་བྱེད་པར་མི་རུང་སྟེ། 
གཞན་དུ་ཤིང་མིན་ལ་འཇུག་པ་མ་མཐོང་བ་ལ་ལྟོས་པ་དང༌། ཤིང་གསལ་ལ་ལར་འཇུག་པ་
དེ་མཐོང་བ་ལ་ལྟོས་ནས་བརྡ་འབྲེལ་བྱེད་པའི་ཕྱིར། མཇུག་བསྡུད་པ་ནི། 
དབང་ཤེས་ཆོས་ཅན། རིགས་ཡོན་ཏན་ལ་སོགས་དང༌། དེ་ལྡན་གྱི་རྫས་དང༌། དེ་གཉིས་
ཀྱི་འཕྲོད་འདུའི་འབྲེལ་པ་སོགས་ནི་རང་གི་བཟུང་དོན་དུ་ཡོད་པ་མ་ཡིན་ཏེ། དེ་རྣམས་ཁྱོད་
ཀྱིས་མ་དམིགས་པ་དེ་ཡི་ཕྱིར། དེས་ན། ཤེས་བྱ་ཆོས་ཅན། སྤྱི་རྟག་དངོས་དང་ལྡན་པའི་དོན་
རྫས་ཀྱང་པ་དང༌། སྤྱི་རྟག་དངོས་དང༌། དེ་གཉིས་དག་ལ་མཉན་པ་འབྲེལ་བ་སྟེ། སྒྲ་དངོས་
སུ་འཇུག་བ་མ་ཡིན་ཏེ། གཞན་ཤིང་མིན་ཉིད་ལས་ལྡོག་པ་ཉིད་ལ་ཤིང་སྒྲ་དངོས་སུ་སྦྱོར་
བས་ཕྱིར།      གསུམ་པ་མིང་སྦྱོར་རྟོག་པ་དགག་པ་ནི། མིག་ཤེས་ལ་ནི་ཆོས་ཅན། མིང་སྦྱོར་
རྟོག་པ་དེ་ཇི་ལྟར་ཏེ་མ་ཡིན་པར་ཐལ། སྔ་ཕྱི་གཅིག་ཏུ་འཛིན་པས་སྟོང་བས་ཕྱིར། ཁྱབ་སྟེ། 
མིང་སྦྱོར་རྟོག་པ་ཡིན་ན། སྔར་བརྡ་སྦྱོར་བར་མཐོང་བ་དྲན་པའི་རྒྱུ་ཅན་ཡིན་ཅིང༌། བརྡ་དུས་
སུ་མཐོང་བའི་མིང་དེ་ཕྱིས་ཀྱི་དོན་དང་བསྲེ་བའི་བདག་ཉིད་གཅིག་ཡིན་དགོས་པས་སོ། །
གཞན་ཡང་སེམས་གཟུགས་ལས་གཞན་འདས་པའི་སྒྲ་ལ་འཇུག་བཞིན་པ་ཅན་གྱི་ལྷས་
སྦྱིན་གྱི་མིག་གི་ཤེས་པས་གཟུགས་དག་མཐོང་བར་གྱུར་པ་དེར་ནི་དེའི་ཚེ་ལྷས་སྦྱིན་ཆོས་
ཅན། རང་གི་མིག་ཤེས་ཡུལ་གྱི་བརྡ་མི་འཛིན་པར་གསལ་བར་གྲུབ་སྟེ། རང་རྒྱུད་ཀྱི་ཡིད་
རྟོག་འདས་པའི་སྒྲ་ལ་རྟོག་བཞིན་པ་ཡིན་པས་སོ། །ཁྱབ་སྟེ། རྟོག་གཉིས་ཅིག་ཅར་མེད་པས་
སོ། །དེ་ཆོས་ཅན། རང་རྒྱུད་ལ་གཟུགས་ཀྱི་མིང་སྦྱོར་རྟོག་པ་མངོན་གྱུར་བ་མེད་དེ། རང་
རྒྱུད་ལ་གཟུགས་ཀྱི་བརྡ་དྲན་མེད་པས་སོ། །ཁྱབ་སྟེ། དེ་དེས་སྐྱེད་དགོས་པས། ཤེས་བྱ་ཆོས་
ཅན། དབང་ཤེས་ཀྱི་ཡུལ་ལ་སྒྲ་དངོས་སུ་སྦྱོར་བ་མ་ཡིན་པར་ཐལ། གང་ལ་སྒྲ་ནི་ངེས་པར་
འགོད་པའི་ཡུལ་དེ་ལ་རྟོག་པ་ཡུལ་ཅན་དུ་སྐྱེ་བར་འགྱུར་བས་སོ། །དེ་སྒྲ་ཡི་དངོས་ཡུལ་ཡིན་

ན། དབང་པོ་ལས་སྐྱེས་པའི་བློ་ཆོས་ཅན། རང་ཡུལ་ལ་འདོད་པས་འཇུག་པར་ཐལ། མིང་
སྦྱོར་རྟོག་པ་ཡིན་པ་དེས་ནའོ། །འདོད་པ་རང་གི་བཟུང་དོན་ཕྱི་རོལ་མཐོང་བར་མི་འགྱུར་
བར་ཐལ། བློ་ཀུན་རྟོག་པར་འདོད་ན། གཟུགས་ལ་གཟུགས་སོ་ཞེས་མཐོང་བའི་སྐྱེས་བུ་
ཆོས་ཅན། རང་རྒྱུད་ལ་ད་ལྟ་གཟུགས་འཛིན་མྱོང་བྱེད་མེད་པར་ཐལ། ཡོད་ན་འདི་གཟུགས་
འཛིན་བློ་ཞེས་མཐོང་དགོས་པ་ལ་ཇི་ལྟར་མཐོང་སྟེ། མཐོང་བ་མེད་པར་ཟུར་དང་པོ་ཁས་སོ། 
། འདོད་ན། དེ་ཉམས་སུ་མྱོང་བ་ཡོད་པར་ཐལ། དེས་མེད་ན། དེས་གཟུགས་མངོན་སུམ་དུ་
འཛིན་པ་དང༌། དེ་འཛིན་པ་དྲན་པའང་མེད་པར་འགྱུར་བས་ཕྱིར། མྱོང་བྱེད་ཡོད་མོད། རྟོག་
པའོ་ཞེ་ན། གཟུགས་འཛིན་གྱི་ཤེས་པ་མྱོང་བྱེད་ཀྱི་བློ་དེ་ནི་ཆོས་ཅན། ཁྱོད་རྟོག་མེད་ཇི་ལྟར་
ཡིན་ཞེས་སྤོང་ཡང་རྟོག་མེད་དུ་ཐལ། གཟུགས་འཛིན་གྱི་ཤེས་པ་མྱོང་བའི་མངོན་སུམ་ཡིན་
པས་སོ། །ལྷའོ། ཡང་ན་གཟུགས་འཛིན་མྱོང་བ་རྟོག་མེད་དོ་ཞེ་ན། དེ་རྟོག་མེད་ཇི་ལྟར་ཡིན་
ཏེ། མིན་པར་ཐལ། བློ་ཀུན་རྟོག་པ་ཡིན་པའི་ཕྱིར། ཉིའོ། །
མངོན་སུམ་རྟོག་པ་དེ་ཉིད་ཀྱིས་དེ་ཉིད་མྱོང་བ་ཡིན་ཞེ་ན། གཟུགས་འཛིན་མྱོང་བྱེད་ཀྱི་
རྟོག་པ་ཆོས་ཅན། རང་ཉིད་ཀྱིས་གཟུགས་འཛིན་མྱོང་བ་མ་ཡིན་པར་ཐལ། ཡིན་ན་སྐྱེས་བུ་
གཅིག་གི་རྒྱུད་ལ་གཙོ་བོ་ཡིད་རྟོག་རྫས་ཐ་དད་གཉིས་གཅིག་ཆར་སྐྱེ་དགོས་པ་ལ། དེ་ཚད་
མས་མཐོང་བ་མེད་པས་སོ། །དེས་ནི་བསྟན་པ་ཡིན་ནོ། །ཅི་ཞེ་ན། གཟུགས་འཛིན་དབང་
ཤེས་ཆོས་ཅན། རང་དང་དུས་མཚུངས་པའི་རྟོག་པའི་རྣམ་ཤེས་རྫས་གཞན་གྱིས་མྱོང་བ་
མ་ཡིན། ཡིན་ན་ཞེས་སོགས་སྔར་ལྟར། ཕྱིས་ཀྱི་རྟོག་པས་མྱོང་ཞེ་ན། གཟུགས་འཛིན་མྱོང་
བྱེད་ཕྱིས་ཀྱི་རྟོག་པ་ཆོས་ཅན། ཁྱོད་ཀྱིས་དེ་དྲན་པར་ཐལ། དེ་རང་དུས་ན་འདས་པ་འཛིན་
པའི་རྟོག་པ་ཡིན་པས་སོ། །རྟགས་ཁས་སོ། །འདོད་ན་གཟུགས་འཛིན་དབང་ཤེས་ཆོས་ཅན། 
ཕྱིས་ཀྱི་རྟོག་པས་དྲན་པ་དེ་ཇི་ལྟར་ཏེ་མིན་པར་ཐལ། རང་དུས་ན་མྱོང་བྱེད་མེད་པའི་བློ་ཡིན་

པས་སོ། །
གཞན་ཡང་ལྷས་སྦྱིན་རང་གི་བློ་མྱོང་བའི་ལྷས་སྦྱིན་གྱི་བློ་ཆོས་ཅན། གཞན་གྱི་བློ་ཡོངས་
སྤྱོད་དེ་མཆོད་སྦྱིན་གྱི་བློ་རྟོགས་པའི་ལྷས་སྦྱིན་གྱི་བློ་གཉིས་རང་ཡུལ་མ་མྱོང་བ་ངོ་བོ་གཅིག་
པ་སྟེ། མཚུངས་པར་ཐལ། ལྷ་བློ་རང་དུས་ན་འདས་ཤིང་མཆོད་བློ་དེ་ལ་ལྐོག་ཏུ་གྱུར་པའོ། 
། ཟུར་དང་པོ་དང་བསལ་པ་ཁས། གཞན་ཡང་མངོན་སུམ་རྟོག་པར་འདོད་པ་དང༌། རྟོག་མེད་
ཡིན་ཡང་རང་རིག་མེད་པར་སྨྲ་བ་ལྟར་ན། འདས་པའི་དོན་རིག་ཆོས་ཅན། ཚད་མ་ཕྱིས་གྲུབ་
སྟེ་མ་གྲུབ་པར་ཐལ། དེ་ལ་ནི་མངོན་སུམ་རྟོག་བྱེད་དུ་ཡོད་པ་མིན་ཞིང༌། རྟགས་ཅན་རྗེས་
དཔག་ཀྱང་རྟོགས་བྱེད་དུ་ཡོད་པ་མིན་པས་སོ། །ཕྱི་མ་དེར་ཐལ། ཁྱོད་ཆོས་སུ་བཟུང་ན་ཆོས་
ལྡན་གྱི་དཔེ་དག་དང་བྲལ་ཞིང༌། ཆོས་ཅན་དུ་བཟུང་ན་ཁྱོད་ལ་གྲུབ་པའི་རྟགས་ཡོད་པ་མིན་
པས་སོ། །མ་གྲུབ་ན་མངོན་སུམ་གྱིས་མ་གྲུབ་པའི་བློ་ཡིན་པ་བུད། གལ་ཏེ་དོན་རིག་འདས་
པ་དེ་ཡི་ངོ་བོར་ནི་སྣང་ཅན་དེ་མ་ཐག་པའི་བློས་འདས་པ་འཛིན་པར་འགྱུར་ཏེ། དཔེར་ན། 
མདོ་སྡེ་པ་དག དབང་ཤེས་ཀྱི་ཡུལ་གཟུགས་སོགས་འདས་པ་འཛིན་པར་འདོད་པ་བཞིན་
ཞེ་ན། དོན་རིག་འདས་མ་ཐག་པའི་རྗེས་སུ་སྐྱེས་པའི་བློ་ཆོས་ཅན། སྔར་བློ་དོན་རིག་འདས་
པའི་སྐད་ཅིག་མ་སྔ་མ་དེ་རྣམས་ནི་འཛིན་ཏེ་མྱོང་བར་མི་འགྱུར་བར་ཐལ། དེ་དང་དུས་
གཞན་གྱིས་ཆོད་པས་སོ། །ཇི་ལྟར་རང་གི་ཡུལ་ཅན་གྱི་རྣམ་ཤེས་དེ་ཉམས་སུ་མྱོང་བྱེད་དེ་
རྟོག་མེད་དུ་གྲུབ་པ་དེ་བཞིན་དུ། གཞན་གཟུགས་འཛིན་མངོན་སུམ་ཆོས་ཅན། རྟོག་མེད་དུ་
ཐལ། བརྡ་དངོས་སུ་བྱ་བར་མི་ནུས་པའི་རང་གི་བཟུང་དོན་འཛིན་པས་སོ། །ཤེས་བྱ་ཆོས་
ཅན། ཁྱད་པར་ཕྱི་རོལ་རང་མཚན་བློ་གང་གིས་རྟོགས་པར་འགྱུར་ཏེ་མི་འགྱུར་བར་ཐལ། 
རྟོག་མེད་ཤེས་པ་མེད་པའི་ཕྱིར། ཁྱབ་སྟེ། སྤྱི་བརྗོད་པའི་ངང་ཚུལ་ཅན་གྱི་སྒྲ་དང༌། རྟོག་
པའང་སྒྲ་དེ་དང་དོན་གཅིག་འཇུག་པས་ནའོ། །

གལ་ཏེ་མངོན་སུམ་རྟོག་མེད་འགའ་ཞིག་ཀྱང་ཡོད་པས་ཁྱད་པར་རྟོགས་ཞེ་ན། ཐམས་
ཅད་དབང་ཤེས་མ་འཁྲུལ་བ་ཐམས་ཅད་ཆོས་ཅན། དབང་ཤེས་མ་འཁྲུལ་བ་དེ་བཞིན་དུ་
རྟོག་མེད་དུ་ཐལ། དེ་དང་རང་གི་བཟུང་དོན་སོགས་རྒྱུ་མཚུངས་པ་ཅན་ཡིན་པས་སོ། །ཁྱབ་
སྟེ། འབྲས་བུའི་བདག་ཉིད་ཐ་དད་རྣམས་རྒྱུ་ཐ་དད་པ་ལས་སྐྱེ་བས་སོ། །དབང་ཤེས་རྟོག་
བྲལ་གྱི་རིགས་པ་གཞན་ཡང༌། མིང་སྦྱོར་རྟོག་པ་ཆོས་ཅན། དབང་ཤེས་མ་འཁྲུལ་བ་མ་ཡིན་
ཏེ། རང་གི་བཟུང་དོན་ཕྱི་རོལ་དོན་ལ་ལྟོས་པ་མེད་པར་དྲན་པ་ལས་སྐྱེ་བ་ཡིན་པས་སོ། །
དེ་བཞིན་དུ་མིག་བློ་མ་འཁྲུལ་བ་ཆོས་ཅན། མིང་སྦྱོར་རྟོག་པ་མིན་ཏེ། བརྡ་ལ་ལྟོས་པ་
མེད་པར་རང་གི་བཟུང་དོན་གྱིས་དངོས་པོའི་ནུས་པ་ཉིད་ལས་སྐྱེ་བའི་ཕྱིར། 
གལ་ཏེ་གཟུགས་ནི་བརྡ་དྲན་བསྐྱེད་པ་ལས་ལྟོས་ནས་དབང་པོའི་བློ་དག་ལ་ཕན་
འདོགས་པར་ནུས་པར་འགྱུར་གྱི། བརྡ་དྲན་སྐྱེད་པ་ལ་ལྟོས་པ་མེད་པར་དབང་ཤེས་བསྐྱེད་
པ་མིན་ནོ་ཞེ་ན། དབང་ཤེས་མ་འཁྲུལ་བའི་བཟུང་དོན་ཆོས་ཅན། བརྡ་དྲན་དང་དབང་ཤེས་
མ་འཁྲུལ་བ་དང་གཉིས་ལས། བརྡ་དྲན་ཉིད་ལ་དངོས་སུ་ཕན་པར་ཐལ། དེ་ནི་དེ་འབྲེལ་
ཏེ། བརྡ་དྲན་དངོས་སུ་བསྐྱེད་ནས་དབང་ཤེས་མ་འཁྲུལ་བ་དངོས་སུ་སྐྱེ་བའི་ཕྱིར། རྟགས་
ཀྱིས་རྟགས་འཛིན་བསྐྱེད་ནས། དེས་རྗེས་དཔག་སྐྱེ་བ་བཞིན་ཞེ་ན། དབང་བློ་མ་འཁྲུལ་བ་
ཆོས་ཅན། རང་གི་བཟུང་དོན་ལས་དངོས་སུ་སྐྱེ་བ་མ་ཡིན་པར་ཐལ། བརྡ་དྲན་ལས་དངོས་
སུ་སྐྱེ་བས་ཕྱིར། བཟུང་དོན་ཉེ་བ་དེ་ལས་དུས་གཞན་དུའང་སྐྱེ་བར་ཐལ་བ་དང༌། དེ་ཉེ་བའི་
སྐབས་ལ་ལར་མི་སྐྱེ་བར་ཐལ། སྐབས་ལ་ལར་ཡིད་རྣམ་པར་གཡེངས་ནས་བརྡ་མ་དྲན་
པའང་སྲིད་པའི་ཕྱིར། 
གལ་ཏེ་བརྡ་དྲན་བསྐྱེད་ནས་ཕྱིས་དབང་ཤེས་བསྐྱེད་པའི་རིམ་གྱིས་གཉིས་ཀའི་དངོས་
རྒྱུ་ཡིན་ཞེ་ན། གཟུགས་ཆོས་ཅན། སྔར་བརྡ་དྲན་སྐྱེད་དུས་ན་དབང་ཤེས་བསྐྱེད་ཀྱང་བསྐྱེད་

པར་འགྱུར་དེ་གཉིས་ཀའི་དངོས་རྒྱུ་གང་ཞིག སྔ་ཕྱི་ཐ་དད་མེད་དེ་རྟག་པའི་ཕྱིར། གཟུགས་
སྐད་ཅིག་དང་པོས་དྲན་བ་བསྐྱེད་ནས་ཕྱི་མ་དབང་པོའི་བློ་རྒྱུ་ཡིན་ཞེ་ན། གཟུགས་དེ་ལ་ཆོས་
ཅན། དྲན་པ་དེ་ཁྱོད་བཟུང་དོན་དུ་བྱས་ནས་འཛིན་
བྱེད་དུ་དོན་མེད་པར་ཐལ། བརྡ་ཡི་དངོས་ཡུལ་མིན་པས་སོ། །ཁྱབ་སྟེ། བརྡ་དྲན་ནི་ཇི་
ལྟར་བརྡ་བཏགས་པ་གྲུབ་པའི་དོན་དུ་འདོད་པས་སོ། །
དབང་ཤེས་མ་འཁྲུལ་བ་ཆོས་ཅན། ཁྱོད་བསྐྱེད་པ་དེ་ལ་བརྡ་དྲན་དངོས་རྒྱུར་དོན་ཅི་
ཡོད་དེ། མེད་པར་ཐལ། ཁྱད་པར་བརྡ་རྟགས་མེད་པ་སྟེ། རང་གི་བཟུང་དོན་རང་བྱ་མཚན་
འཛིན་པས་སོ། །དབང་ཤེས་སྤྱི་ཡན་གར་བ་ཙམ་འཛིན་པ་ཡིན་ནོ་ཞེ་ན། ཁྱད་པར་རང་
མཚན་བཟུང་དོན་དུ་ཡོད་པ་ལ་ལྟོས་པ་མི་རུང་བར་ཐལ་ལོ། །དེའི་ཕྱིར་ན། མིག་བློ་ཆོས་
ཅན། མིང་སྦྱོར་རྟོག་པ་མིན་ཏེ། བདག་རྐྱེན་མིག་དབང་དང་བཟུང་དོན་གཟུགས་དག་ལ་
བརྟེན་ནས་སྐྱེ་བར་འགྱུར་བས་སོ། །
གཉིས་པ་དབང་ཤེས་ཀྱི་ཐ་སྙད་ལ་རྩོད་པ་སྤང་བ་ནི། ཚད་མ་མདོར། ཐུན་མོང་མིན་
པའི་རྒྱུ་ཡི་ཕྱིར། །དེ་ཡི་ཐ་སྙད་དབང་པོས་བྱས། །ཞེས་པ་འགྲེལ་ཏེ། གལ་ཏེ་མངོན་སུམ་དེ་
དབང་ཤེས་བསྐྱེད་ལ་དབང་པོ་བཞིན་དུ་ཡུལ་ནུས་བཞིན་རྒྱུ་ནུས་པ་ཅན་ཡིན་ལ། འོ་ན་ཅིའི་
ཕྱིར། ཡུལ་དབང་གཉིས་ཀ་ལ་རག་ལས་ནས་སྐྱེ་བའི་ཤེས་པ་དེ་ནི་ཡུལ་ཤེས་ཀྱི་སྒྲ་དེས་མི་
བརྗོད་པར། དབང་ཤེས་ཞེས་བཏགས་ཞེ་ན། སྤྱིར་དོན་བདེ་བླག་ཏུ་གོ་བའི་ནུས་པ་ཡོད་པར་
མཐོང་ནས་དོན་ལ་ཐ་སྙད་སྦྱོར་བ་ཡིན་ནོ་ཞེས་ཁྱབ་པ་བསྒྲུབས་ནས། དབང་ཤེས་ཞེས་པའི་
ཐ་སྙད་ཆོས་ཅན། དབང་པོ་གཟུགས་ཅན་གྱི་བདག་འབྲས་གཞན་རིག་ཤེས་པ་ལ་སྦྱར་བ་ལ་
དགོས་དོན་ཡོད་དེ་ཁྱོད་ལ་དེ་བདེ་བླག་ཏུ་གོ་བར་བྱེད་པའི་ནུས་པ་དེ་ཡོད་པས་སོ། །དབང་
ཤེས་ཞེས་པའི་ཐ་སྙད་སྦྱར་བར་འོས་པ་དེ་ཆོས་ཅན། དབང་ཤེས་ཞེས་པའི་སྒྲས་ཐུན་མོང་

མིན་པར་གོ་བྱ་དེའི་ཆོས་ཡིན་ཏེ་དེའི་བདག་ཉིད་ཡིན་པས་སོ། །དེ་ཐུན་མོང་མིན་པར་གོ་བྱེད་
ཀྱི་སྒྲ་ཆོས་ཅན། དབང་ཤེས་ཞེས་པའི་མིང་དབང་པོ་གཟུགས་ཅན་གྱི་བདག་འབྲས་གཞན་
རིག་ཤེས་པའི་མིང་དུ་སྦྱར་བར་འོས་པར་སྒྲུབ་པའི་རང་བཞིན་གྱི་རྟགས་ཡིན་ཏེ། དེ་སྒྲུབ་
རྟགས་ཡང་དག་གང་ཞིག བསྒྲུབ་བྱའི་ཆོས་ལ་བདག་གཅིག་ཏུ་འབྲེལ་བས་ཕྱིར། ཡུལ་ཤེས་
ཞེས་པའི་སྒྲ་ཆོས་ཅན། དབང་ཤེས་ཀྱི་དངོས་མིང་དུ་སྦྱར་བར་འོས་པ་དེ་ལྡོག་པར་འགྱུར་
ཏེ། ཁྱབ་པར་བྱེད་པའི་རང་བཞིན་དེ་ཐུན་མོང་མ་ཡིན་པར་གོ་བར་བྱེད་པ་དེ་ལོག་པའི་ཕྱིར། 
གསུམ་པ་དབང་ཤེས་རྟོག་མེད་ལ་ལུང་འགལ་སྤང་བ་ནི། གལ་ཏེ་དེ་གཅིག་ཏུ་མི་རྟོག་ན་རྣམ་
པར་ཤེས་པ་ལྔ་པོ་དེ་འདུས་པ་ལ་དམིགས་པ་ཇི་ལྟར་ཡིན་གང་ཡང་སྐྱེ་མཆེད་ཀྱིས་རང་གི་
མཚན་ཉིད་ལ་སོ་སོར་རང་གི་མཚན་ཉིད་ཡུལ་ཅན་ཡིན་གྱི་རྫས་ཀྱི་རང་གི་མཚན་ཉིད་ལ་ནི་
མ་ཡིན་ནོ། །ཞེས་ཀྱང་ཇི་ལྟར་གསུངས་ཞེ་ན། དེར་དོན་དུ་མས་བསྐྱེད་པའི་ཕྱིར། རང་དོན་སྤྱི་
ཡི་སྤྱོད་ཡུལ་ཞེས་པ་འགྲེལ་བ་ལ། བསགས་པ་ལ་དམིགས་ཞེས་པའི་འདི་ལ། བསགས་
པ་དང་ནི་ཚོགས་པ་ཡིན་ཞིང༌། ཚོགས་པ་དེ་སྤྱི་ཡིན་པས་དབང་ཤེས་སྤྱི་འཛིན་དུ་འགྱུར་ཏེ། 
ཚོགས་པ་འཛིན་པའི་ཕྱིར། བསགས་པ་འཛིན་པས་སོ། །སྔ་མ་འདོད་ན་རྟོག་པར་འགྱུར་ཏེ། 
སྤྱི་བློ་ཡིན་ན་གདོན་མི་ཟ་བར་ཡང་རྣམ་པར་རྟོག་པ་དང་རྗེས་སུ་འབྲེལ་བས་སོ་ཞེ་ན། དབང་
ཤེས་ཀྱི་ཡུལ་གཟུགས་སོགས་ཆོས་ཅན། བསགས་པ་ཞེས་བཤད་པ་འཐད་དེ། 
དོན་གཞན་ནས་སྐྱེ་འགྱུར་གྱི་བར་གྱི་དོན། རྡུལ་ཕྲན་ཟླ་བཅས་དུ་མ་ལྷན་གཅིག་དུ་
ཚོགས་པའི་རིགས་པ་ཡིན་པའི་རྒྱུ་མཚན་གྱིས་བསགས་པར་བཤད་པས་སོ། །དབང་ཤེས་
ལྔ་ནི་བསགས་པ་ལ་དམིགས་པ་ཅན་ནོ། །ཞེས་པའི་ལུང་ཆོས་ཅན། དབང་ཤེས་བསགས་
པ་ཞེས་པའི་སྤྱི་འཛིན་དུ་དོན་མཐུན་དུ་གསུངས་པ་མ་ཡིན་ཏེ། དབང་ཤེས་མ་འཁྲུལ་བ་ལྔ་
པོ་རྡུལ་དུ་མ་བསགས་པའི་རགས་པ་རང་གི་བཟུང་ཡུལ་དུ་བྱས་ནས་འཛིན་པ་ཙམ་དུ་བཤད་

པའི་ཕྱིར། དབང་ཤེས་མ་འཁྲུལ་བ་ཆོས་ཅན། བསགས་པ་ཞེས་པའི་སྤྱི་འཛིན་རྟོག་པ་མ་
ཡིན་ཏེ། རྡུལ་དུ་མ་ཚོགས་པའི་རགས་པ་དེ་དག་ནི་ཁྱོད་སྐྱེ་བའི་རྒྱུན་ཏེ་བཟུང་དོན་ཡིན་པས་
སོ། །དབྱིག་གཉེན་གྱིས། 
གང་ཡང་སྐྱེ་མཆེད་ཀྱིས་ཞེས་སོགས་ཀྱི་དོན་ཡང་རྡུལ་ཕྲན་ཁྱད་པར་དབང་ཤེས་ཀྱི་
ཡུལ་གཟུགས་སོགས་དེའང་ཆོས་ཅན། ཁྱོད་ལ་བསགས་པ་ཞེས་བཤད་པའི་རྒྱུ་མཚན་ཡོད་
དེ། ལྷན་གཅིག་ཚོགས་རྒྱུའི་རྡུལ་ཕྲན་གཞན་དག་རུང་ཡུལ་གཅིག་ཏུ་འདུས་པ་མེད་པར་ཁྱོད་
མེད་པའི་རགས་པ་ཡིན་པས་སོ། །
དེས་ན་དབང་པོའི་ཤེས་པ་དེ་ཆོས་ཅན། སྤྱི་ཡི་སྤྱོད་ཡུལ་དེ་རྡུལ་ཕྲན་ཚོགས་པའི་ཡུལ་
ཅན་ཡིན་ཏེ། གཅིག་སྟེ་རྡུལ་ཕྲན་རེ་རེ་བ་ལ་འཛིན་བྱེད་དུ་ངེས་པ་མིན་པའི་དབང་བློ་ཡིན་
པས་སོ། །དེ་ལ་འཕྲོས་པའི་རྩོད་པ་སྤང་བ་ནི། གལ་ཏེ། གཟུགས་སོགས་ཆོས་ཅན། ཤེས་
པས་ཅིག་ཆར་འཛིན་པ་མེད་པར་ཐལ། ཡན་ལག་ཅན་གྱི་རྫས་མེད་པའི་དུ་མ་ཡིན་པའི་ཕྱིར། 
རྡུལ་དུ་མ་ཚོགས་པའི་སེམས་སྐྱེད་ཀྱི་རང་གི་མཚན་ཉིད་གཅིག་ཡིན་པས་སོ་ཞེ་ན། འོ་ན་མ་
འབྱར་བའི་ཏིལ་སོགས་ཆོས་ཅན། ཇི་ལྟར་དབང་ཤེས་ཀྱིས་ཅིག་ཆར་འཛིན་པ་ཡིན་ཏེ་མ་
ཡིན་པར་ཐལ། རྫས་ཆོས་གསུམ་ལྡན་མེད་པའི་ཐ་དད་དུ་མ་ཡིན་པའི་ཕྱིར་ཏེ། རྡུལ་སོ་སོ་
རིགས་མི་མཐུན་ཡིན་པས་སོ། །དེ་རིམ་གྱིས་འཛིན་ཀྱང་འཇུག་པ་མགྱོགས་པས། ཅིག་ཆར་
འཛིན་པ་འཁྲུལ་བ་ཙམ་མོ། །ཞེ་ན། ལན་ཡི་གེའང་ཅིག་ཆར་ཐོས་པར་འགྱུར། ཞེས་དགག་
པ་བཤད་ཟིན་ཏོ། །
གཞན་ཡང༌། ཏིལ་སྟེངས་ནས་རིམ་བཞིན་འབབ་པ་འཛིན་པའི་དབང་ཤེས་ཆོས་ཅན། 
རིམ་བཞིན་འཛིན་པར་མི་འགྱུར་ཏེ། གཅིག་ཆར་དུ་འཛིན་པར་ཐལ། དེ་འཛིན་པ་མ་གྱུར་
བས་སོ། །འདོད་ན་རིམ་ཅན་དེ་ཉིད་དུ་འཛིན་པས་སོ། །

བློ་རྣམ་དག་ནི་ཐམས་ཅད་ཀྱང་ཆོས་ཅན། དེ་དག་ལས་འགའ་ཞིག་ཡུལ་རིམ་མིན་སྣང་
བ་དང་བློ་གཞན་ནི་རིམ་ལྡན་དུ་སྣང་བར་ཇི་ལྟར་འགྱུར་ཏེ། མི་འགྱུར་བར་ཐལ། དེ་དག་
འཛིན་པ་དུས་མྱུར་བར་མཚུངས་པས་སོ། །དོན་ཀུན་འཛིན་པའི་བློ་ཀུན་ཆོས་ཅན། ཡུལ་ལྔ་
ཕྱི་འདི་ནི་རིམ་དུ་འཛིན་པར་ཐལ། དེ་འཛིན་པ་མ་གྱུར་བ་དེ་ཡི་ཕྱིར། ཡང་ཆོས་གསུམ་ལྡན་
གྱི་རྫས་དུ་མ་ཅིག་ཆར་མི་འཛིན་ན་ཕྱེ་མ་ལེབ་ཀྱི་ཁྲ་བོ་ལ་སོགས་པའི་གཟུགས་ཆོས་ཅན། 
དབང་ཤེས་ལ་ཇི་ལྟར་སྣང་བར་འགྱུར་ཏེ། མི་འགྱུར་བར་ཐལ། རྗེས་ཆོས་གསུམ་མེད་པའི་
དུས་ཡིན་པའི་ཕྱིར། 
གལ་ཏེ། ཕྱེ་མ་ལེབ་དང་རྨ་བྱ་སོགས་ཀྱི་ཁྲ་བོ་སྣ་ཚོགས་པ་དེ་རྫས་གཅིག་ཡིན་ཞེ་ན། 
རྨ་བྱ་སོགས་ཀྱི་བཀྲ་བ་དེ་བས་ཀྱང༌། སྣ་ཚོགས་རྫས་གཅིག་པ་འདི་ངོ་འཚར་ཆེ་སྟེ། རྨ་བྱའི་
མདོངས་ཁྲ་བོ་དེ་ཆོས་ཅན། རྫས་གཅིག་པའི་རང་བཞིན་མ་ཡིན་ཏེ། རྫས་སྣ་ཚོགས་པ་ཡིན་
པས་སོ། །དཔེར་ན་ནོར་བུ་སྣ་ཚོགས་སྤུངས་པའི་གཟུགས་དེ་བཞིན། 
ཆོས་ཅན། ཆོས་འདྲ། སྣམ་ཁྲ་སོགས་དང་མཚུངས་པར་སྔོ་སེར་སོགས་སུ་རྣམ་པར་དབྱེ་
ནུས་པའི་ཕྱིར། གལ་ཏེ་མདོངས་ཁྲ་དེ་ལ་ཡན་ལག་གི་གཟུགས་འགའ་ཞིག་སྔོ་སེར་སོགས་
ཐ་དད་དེ་ལྟར་མཐོང་གི་ཡན་ལག་ཅན་མིན་ཞེ་ན། ཆོས་ཅན་ཡན་ལག་གི་སྔོ་སོགས་སྤངས་
པའི་ཡན་ལག་ཅན་གྱི་ཁྲ་བོ་གཞན་མེད་པར་ཐལ། ཡོད་ན་མཐོང་དགོས་པ་ལ་ངོ་མཚར་ཆེ་སྟེ་
མཐོང་བས་ཕྱིར། གལ་ཏེ་བཅོས་མའི་ཕྱེ་མ་ལེབ་དང་མདོངས་ཀྱི་སྔོ་སོགས་རིམ་གྱིས་འཛིན་
བཅོས་མ་མ་ཡིན་པའི་ཅིག་ཅར་དུ་འཛིན་ཞེ་ན། དེ་འདྲའི་བློ་དག་ཆོས་ཅན། ཁྱེད་གཉིས་
ལས་གཅིག་ནི་རིམ་ལྡན་དོན་མང་དང༌། གཅིག་ནི་རིམ་མིན་དོན་གཅིག་གི་ཡུལ་ཅན་དུ་མི་
འཐད་པར་ཐལ། ཁྱེད་གཉིས་དུས་ཅིག་ཆར་དུ་དོན་གྱི་རྣམ་པ་མང་པོ་རྟོགས་པར་མཚུངས་
པའི་ཕྱིར། 

དོན་ཕྱེ་མ་ལེབ་ཀྱི་ཁྲ་བོ་རྣམས་ཆོས་ཅན། སྣ་ཚོགས་པའི་ངོ་བོ་ཉིད་ཡིན་ཏེ། བློ་མ་འཁྲུལ་
བས་སྣ་ཚོགས་པའི་ངོ་བོར་དམིགས་པའི་ཕྱིར། 
གལ་ཏེ་བློ་མ་འཁྲུལ་བས་སྣ་ཚོགས་པའི་རྒྱུ་མཚན་མིན་ཞེ་ན། སྔོ་དམར་སོགས་ཆོས་
ཅན། ཐ་དད་རྣམ་བཞག་གང་གིས་འགྲུབ་སྟེ་མི་འགྲུབ་པར་ཐལ། རྟགས་འདྲ། ཚོན་གྱིས་
བྲིས་པའི་རི་མོ་ཁྲ་བོ་སོགས་ཆོས་ཅན། བློ་མ་འཁྲུལ་བས་རྫས་སྣ་ཚོགས་སུ་དམིགས་པ་མ་
ཡིན་པར་ཐལ། རང་གི་ཡན་ལག་ཅན་མིན་པའི་ཕྱིར། རྡུལ་རིགས་མི་མཐུན་གྱིས་བརྩམས་
པས་སོ། །ཁྱབ་པ་ཁས། རྡུལ་རིགས་མི་མཐུན་རྣམས་རྫས་རྩོམ་པ་མེད་པའི་ཕྱིར་རི་མོ་ཁྲ་
བོ་ལ་རྫས་མེད་ཀྱི་སྔོ་སོགས་ཕྲད་པའི་ལག་ལྡན་ཁྲ་བོ་ཡོད་པས་ཁྲ་བོར་སྣང་ཞེ་ན། རི་མོ་
ཁྲ་བོའི་ལྡན་པ་ཆོས་ཅན། སྣ་ཚོགས་ཏེ་ཁྲ་བོ་མ་ཡིན་པར་ཐལ། གཟུགས་མེད་པའི་ཕྱིར་ཏེ། 
ཁྱོད་ལྡན་པ་ཞེས་པའི་ཡོན་ཏན་ཡིན་པའི་ཕྱིར། གསུམ་ཁས། 
རི་མོའི་ལྡན་པ་ལ་ཁྲ་བོར་བཏགས་པ་ཙམ་མོ། །ཞེ་ན། དེ་ཆོས་ཅན། རྫས་དང་འདྲ་
བས་ཁྲ་བོར་ཉེ་བར་བཏགས་པ་ལ་བརྟེན་པ་སྟེ། བཏགས་པའི་ཡུལ་མ་ཡིན་པར་ཐལ། རྫས་
ཁྲ་བོ་དང་འཕྲོད་འདུའི་འབྲེལ་པ་མ་གྲུབ་པའི་ཕྱིར། མ་ཁྱབ་ན། དེ་ལ་དེར་བཏགས་ན་དེ་
དང་འཕྲོད་འདུས་འབྲེལ་དགོས་པ་བུད། རྟགས་དེར་ཐལ། ཁྱོད་རི་མོའི་སྔོ་སོགས་རེ་རེ་ལ་
འདུ་ཞིང༌། རྫས་ཁྲ་བོ་སྣ་ཚོགས་དེ་སྔོ་སོགས་རེ་རེ་ལ་མི་འདུ་བས་སོ། །རྟགས་ཁས། མིག་
ཤེས་ཀྱིས་རི་མོའི་སྔོ་སོགས་རིམ་བཞིན་དུ་ནི་བཟུང་བ་ལ་ཡིད་བློ་ཡིས་འདི་སྣ་ཚོགས་པའོ། 
། མཉམ་དུ་བསྲེས་ནས་འཛིན་ནོ་ཞེ་ན། 
ཤེས་བྱ་ཆོས་ཅན། དེ་མིན་པར་ཐལ། བློ་གཅིག་གིས་དོན་དུ་མ་གཅིག་ཆར་མི་འཛིན་
པའི་ཕྱིར། ཤེས་བྱ་ཆོས་ཅན། རྫས་ཆོས་གསུམ་ལྡན་མེད་པའི་དོན་དུ་མ་ཅིག་ཆར་འཛིན་
པའི་བློ་ཅི་འགྲུབ་སྟེ། ཁྲ་འཛིན་མངོན་སུམ་ཡོད་པ་དེ་ཡི་ཕྱིར། རྟོག་པ་མེད་པའི་བློ་གྲུབ་པ་

ཡིན་ཏེ། ཁྲ་བོའི་སྔོན་པོའི་དོན་གཅིག་ལ་རྟོག་པ་ན་གཞན་དཀར་སོགས་མཐོང་བའི་དབང་
ཤེས་ཡོད་པ་དེ་ཡི་ཕྱིར། ཁྲ་བོ་སྣ་ཚོགས་སུ་སྣང་བ་ཅན་གྱི་དོན་རྣམས་ལ་རྫས་གཅིག་ཉིད་
མི་རིགས་ན། ཁྲ་འཛིན་གྱི་བློ་རྫས་གཅིག་ཆོས་ཅན། རྫས་གཅིག་པུར་ཇི་ལྟར་འགྱུར་ཏེ་མི་
འགྱུར་བར་ཐལ། རྫས་སྣ་ཚོགས་སུ་སྣང་བས་ཕྱིར་ཞེ་ན། རྣམ་པ་དོན་དུ་བདེན་པར་འདོད་
ན། སྐྱོན་དེ་ཡོད་སྲིད་ཀྱང༌། ཁོ་བོ་དེ་ལྟར་མི་འདོད་པས་སྐྱོན་མེད་ཅེས་སྟོན་པ་ནི། དབང་
ཤེས་ཆོས་ཅན། ཕྱི་ཡི་དོན་རྣམས་བདེན་པའི་དངོས་པོ་མེད་དེ། དེ་རྣམས་དང་དུ་མ་ཇི་ལྟ་ཇི་
ལྟར་བདེན་ཞེས་བསམས་ཤིང༌། དཔྱད་ན་དེ་རྣམས་གཅིག་དང་དུ་མ་དེ་ལྟ་དེ་ལྟར་དུ་ཡོད་
པ་རྣམས་དང་རྣམ་པར་བྲལ་བའི་ཕྱིར། གཟུགས་བརྙན་བཞིན་ཞེས་མཁས་པ་སངས་རྒྱས་
རྣམས་ཀྱིས་གང་གསུངས་པ་དེ་ནི་དངོས་སྟོབས་ཏེ་གནས་ཚུལ་གྱི་སྒོ་ནས་འོངས་པ་ཡིན་ནོ། །
བློ་གཅིག་ལ་སྣ་ཚོགས་སུ་སྣང་བ་དེ་སྣང་བ་ལྟར་བདེན་ན་ཅིར་འགྱུར་ཞེ་ན། ཁྲར་སྣང་
གི་དབང་བློ་རྫས་གཅིག་ཆོས་ཅན། ཁྱོད་ལ་ཁྲ་བོར་སྣང་བ་དེ་སྣང་བ་ལྟར་ཕྱི་རོལ་དུ་བདེན་
པར་མི་འགྱུར་བར་ཐལ། བློ་རྫས་གཅིག་ཡིན་པའི་ཕྱིར། 
གལ་ཏེ་དོན་དུ་སྣང་བ་རྣམས་ཆོས་ཅན། ཕྱིའི་བདག་ཉིད་འདིར་འདོད་པས་ཏེ་བདེན་ན། 
དེ་ལ་ངས་འགོག་བྱེད་ཅི་བྱ་སྟེ། འགོག་པར་མི་རིགས་མོད། ན་ཞེས་པས་དེར་མི་བདེན་ན་
འགོག་པར་རིགས་སོ། །དེ་ལྟར་ན་དོན་སྣང་ཕྱི་རོལ་མིན་པ་དེ་ཡི་ཕྱིར། དབང་ཤེས་ཆོས་ཅན། 
ཁྱོད་ལ་རགས་པར་སྣང་བ་དེ་ཕྱི་རོལ་དོན་དང༌། ཤེས་པས་འཛིན་པ་ལ་སྟེ་གང་དུ་ཡང་བདེན་
པར་ཡོད་པ་མ་ཡིན་ཏེ། དེ་ཡིན་པ་ལ་ཚད་མས་གནོད་པས་སོ། །གནོད་ཚུལ་སྟོན་པ་དེ། ཕྱི་
རོལ་དུ་ཡོད་ན་ཡན་ལག་ཅན་ནམ། རྡུལ་ཕྲན་གང་ཡིན། དང་པོ་ལྟར་ན། དེ་བདག་སྟེ་དབང་
ཤེས་ལ་རགས་པར་སྣང་བ་ཆོས་ཅན། གཅིག་ལ་སྟེ་ཕྱི་ཡི་ཡན་ལག་ཅན་གཅིག་ཏུ་ཡོད་པ་མ་
ཡིན་པར་ཐལ། དེ་རིགས་པས་ལག་སོགས་ཡོད་ན་ཞེས་པར་བཀག་པ་ཉིད་ཀྱི་ཕྱིར། 

གཉིས་པ་ལྟར་ན་ཆོས་ཅན། མང་པོ་ལ་ཡང་སྟེ། རྡུལ་ཕྲན་སོ་སོ་བར་ཡོད་པ་མ་ཡིན་པར་
ཐལ། རགས་པ་གཅིག་ཏུ་སྣང་བས་སོ། །ཕྱི་རོལ་མེད་མོད་ཤེས་པ་གཅིག་གཟུང་འཛིན་དུ་
སྣང་བ་དོན་དམ་པར་ཡོད་ཅེ་ན། དོན་སྣང་གི་བློ་རྫས་གཅིག་ཆོས་ཅན། གཟུང་འཛིན་གཉིས་
སུ་སྣང་བ་ལྟར་བདེན་པ་མ་ཡིན་ཏེ། ནང་ཤེས་པ་རང་ཡོངས་སུ་སྤྱོད་པ་ནི་འཛིན་རྣམ་ཡིན་
ཅིང༌། བློ་ལ་ཕྱི་རོལ་དང་གནས་པ་སྟེ་སྣང་བ་འདི་ནི་གཟུང་རྣམ་ཡིན་པས་སོ། །དབང་པོའི་
ཤེས་པ་ཆོས་ཅན། བསླད་པ་ཡིན་ཏེ། གཟུང་འཛིན་ཐ་དད་དུ་མེད་པ་ལ་ཐ་དད་དུ་སྣང་བ་
ཡིན་པའི་ཕྱིར། དེ་ལ་ཆོས་ཅན། གཟུང་འཛིན་བདེན་པ་བ་གཉིས་ཀ་དག་ཀྱང་ཉམས་པ་སྟེ་
མེད་པར་འགྱུར་བར་ཐལ། དེ་གཉིས་གང་རུང་གཅིག་མེད་པས་སོ། །
ཆོས་ཅན། གཟུང་འཛིན་གཉིས་ཀྱིས་སྟོང་བའི་ཆོས་ཉིད་གང་ཡིན་པ་དེ་ནི། དེ་ཡི་སྟེ་ཁྱོད་
ཀྱི་དེ་ཁོ་ན་ཉིད་ཡིན་ཏེ། གཟུང་འཛིན་བདེན་པ་བ་ཁེགས་པའི་བློ་ཡིན་པའི་ཕྱིར། 
དེས་ན་ཕུང་པོ་ལྔ་ཡི་དངོས་རྣམས་ཆོས་ཅན། དེ་དག་སྟེ་ཡུལ་ཡུལ་ཅན་ཐ་དད་པ་དེ་
བསླད་པ་སྟེ་མི་བདེན་ཏེ་ཐ་དད་གནས་པ་འདི་དེ་ཐ་དད་ལ་བརྟེན་པ་སྟེ་གཟུང་འཛིན་བདེན་
པར་རློམ་ནས་བཞག་པ་ཙམ་ཡིན་པས་སོ། །ཁྱབ་སྟེ། གཟུང་འཛིན་དེ་ནི་བསླད་པ་ཉིད་ཡིན་
པས་སོ། །གཟུང་འཛིན་ཐ་དད་སླད་པ་ཡིན་པར་མ་ཟད། གཟུང་འཛིན་བདེན་པའི་མཚན་
ཉིད་མེད་པར་སྟོན་པ་ནི། གཟུགས་ཕུང་ཆོས་ཅན། གཟུང་བ་བདེན་པའི་རང་མཚན་མེད་དེ། 
དེ་བདེན་པའི་མཚན་ཉིད་ཀྱིས་སྟོང་བས་ཕྱིར། གཞིག་ཅིང་གཞོམ་དུ་རུང་བས་གཟུགས་ཞེས་
སོགས་གཟུང་བའི་རྣམ་པར་སྣང་བ་ཙམ་ཡིན་གྱི། དེ་ལས་མ་རྟོགས་པའི་བཟུང་བའི་མཚན་
ཉིད་གཞན་བདེན་པ་བ་ཡོད་པ་མ་ཡིན་པ་དེས་ནའོ། །
ཚོར་བ་སོགས་མིང་བཞིའི་ཕུང་པོ་ཆོས་ཅན། འཛིན་པ་བདེན་པའི་རང་བཞིན་མེད་དེ། 
ཉམས་སུ་མྱོང་བས་ཚོར་བ་ཞེས་སོགས་འཛིན་པའི་རྣམ་པར་སྣང་བ་ཙམ་ཡིན་གྱི། དེ་ལས་མ་

རྟོགས་པའི་འཛིན་པ་བདེན་པ་བ་མེད་པས་སོ། །ཞེས་སོགས་གཟུགས་ནི་གཟུགས་ཀྱིས་སྟོང་
ཞེས་རབ་ཏུ་བཤད་དོ། །ཞེས་སོགས་སོ། །
ཕྱི་དོན་ཁས་ལེན་པ་ལ་ཡང༌། ཕུང་པོ་སྐྱེ་མཆེད་ཁམས་དེ་དག་ཆོས་ཅན། བྱ་བ་རང་ཉིད་
ལས་མ་རྟོགས་པའི་བྱེད་པ་མཚན་ཉིད་བདེན་པ་དང་བྲལ་ཏེ། བྱེ་བྲག་ཏེ་ཁྱེད་རྣམས་སོ་སོའི་
མཚན་ཉིད་དཔུངས་དང་སྐྱེ་བའི་སྒོ། འབྱུང་ཁུངས་ཞེས་པ་ཐམས་ཅད་བྱ་བ་ཐ་དད་བྱེད་པའི་
ཆ་ནས་ཁྱད་པར་ཅན་ཏེ་ཁྱེད་རྣམས་དང་བྱ་བྱེད་དུ་བཞག་པས་སོ། །ཁྱབ་སྟེ། བྱ་བྱེད་ཐ་དད་
དེའང་དེ་ཉིད་དུ་བདེན་པར་མེད་པ་དེས་ནའོ། །ཕྱི་དོན་མེད་ན། བཅོམ་ལྡན་འདས་ཀྱིས་ཕྱི་
དོན་ཇི་ལྟར་གསུངས་ཞེ་ན། བློ་འཁྲུལ་པ་ལ་སྣང་བ་ལྟར་རྣམ་བཞག་མཛད་དོ་ཞེས་སྟོན་པ་དེ། 
སོ་སྐྱེ་ཆོས་ཅན། ཁྱོད་ལ་རང་གི་རྐྱེན་བག་ཆགས་ཇི་ལྟར་སད་པ་ལ་ལྟོས་ནས། གཉིས་སྣང་
གི་རྣམ་རིག་དེ་བཞིན་ཉིད་དུ་གྲུབ་པ་མིན་པའི་རྣམ་པ་སྐྱེ་བར་འགྱུར་ཏེ། མ་རིག་པས་རྒྱུད་
སླད་པའི་བདག་ཉིད་ཅན་ཡིན་པའི་ཕྱིར། མིག་རབ་རིབ་སོགས་ཀྱིས་སླད་པ་ལ་སྐྲ་སོགས་
སྣང་བ་བཞིན། ཕ་རོལ་མཐོང་བ་འཕགས་པ་མིན་པའི་སོ་སྐྱེ་ཐམས་ཅད་ཆོས་ཅན། གཉིས་
སྟོང་གི་དེ་ཁོ་ན་ཉིད་མངོན་སུམ་དུ་རིག་པ་མ་ཡིན་ཏེ། བཟུང་བ་དང་འཛིན་པའི་སླད་པ་མེད་
ན། དེ་ནི་སྟེ། ཁྱོད་མེད་པའི་སྐྱེས་བུ་ཡིན་པའི་ཕྱིར། 
དེས་དེ་ཉིད་དོན་ནས་འཇུག་པར་མཛད་ཀྱི་བར་ལ། སངས་རྒྱས་ཆོས་ཅན། ཕྱི་དོན་
བདེན་མེད་དུ་གཟིགས་ཀྱང་དེ་བཏང་སྙོམས་སུ་མཛད་ནས། གཟུགས་སོགས་ཀྱི་རྣམ་བཞག་
མཛད་པ་འགལ་བ་མེད་དེ། སྣང་བ་དོན་དུ་ཞེན་པའི་འཇིག་རྟེན་པ་དང་དྲང་བའི་དོན་དུ་སྣང་
བ་ཙམ་ལ་དགོངས་ཏེ། ཕྱི་ནང་གི་ཕུང་ཁམས་སྐྱེ་མཆེད་ཀྱི་རྣམ་བཞག་མཛད་པས་སོ། །སྐྱེས་
བུའི་བློ་དེ་ཉིད་སྣ་ཚོགས་སུ་ནི་ཇི་ལྟར་སྣང་ཞེས་པའི་ལན་སྟོན་པ་དེ། 
ཤེས་པ་གཅིག་ལ་སྔོ་སོགས་སྣ་ཚོགས་པར་སྣང་བ་དེ་ཆོས་ཅན། ཤེས་པའི་ཁྱད་པར་

གཞན་རྟེན་དེ་ཤེས་པའི་ཁྱད་པར་བདག་ཉིད་ཡིན་གྱི་ཕྱི་རོལ་མ་ཡིན་ཏེ། ཡ་བྲལ་དུ་མཐོང་
ནུས་མིན་པའི་བློ་ཡི་རྣམ་པ་ཡིན་པའི་ཕྱིར་ཏེ། རྟོག་པས་སོ་སོར་ཕྱེ་ནས་འཛིན་པ་རྟགས་
མ་གྲུབ་ཅེ་ན། དེས་དེ་འབྱེད་པ་དེ་ཡི་ཚེ། སྔོ་སེར་སོ་སོར་འབྱེད་པའི་ཡིད་རྟོགས་ཆོས་ཅན། 
དབང་ཤེས་ལ་ཁྲ་བོར་སྣང་བ་དེ་ཉིད་མྱོང་ནས་སྔོ་སོགས་སོ་སོར་འབྱེད་པ་མ་ཡིན་ཏེ། དོན་
དེ་རྟོག་པ་རང་གི་བཟུང་རྣམ་ལ་སྔོ་སོགས་སུ་རྣམ་དབྱེ་འཇུག་པ་ཙམ་ཡིན་པས་སོ། །དབང་
ཤེས་རྫས་གཅིག་གང་ལ་སྔོ་སོགས་སུ་སྣང་བ་དེ་ཆོས་ཅན། ཡ་བྲལ་དུ་དམིགས་མི་ནུས་ཏེ། 
དེ་ལྟ་ཉིད་དུ་མྱོང་བས་ཏེ། མངོན་སུམ་གྲུབ་པས་སོ། །
མྱོང་བ་དེ་ལྟར་ན་སེམས་ཀྱི་རྣམ་པ་ནི་སྣ་ཚོགས་པ་ཆོས་ཅན། ཆོས་འདྲ། ཅིག་གི་ངོ་བོ་
སྟེ། དབང་ཤེས་རྫས་གཅིག་གི་བཟུང་རྣམ་ཡིན་པས་སོ། །
རས་དང་རྨ་བྱ་སོགས་ཀྱི་གཟུགས་ཁྲ་བོ་ནི་ཡན་ལག་ཅན་ཅིག་ཡིན་ཞེ་ན། རྨ་བྱ་སོགས་
གྱི་ཁྲ་བོ་ཆོས་ཅན། ཤེས་རྣམ་དེ་བཞིན་དུ་རྣམ་དབྱེ་མེད་པར་འགྱུར་བར་ཐལ། ཆ་མེད་གཅིག་
ཡིན་པས་སོ། །འདོད་དེ། ཡན་གར་བར་བཟུང་བྱ་ནི་ཡན་ལག་ཡིན་གྱི་ཡན་ལག་ཅན་མིན་
ནོ་ཞེ་ན། ཆོས་ཅན། ཐ་དད་ཅན་ནི་རྣམ་བསལ་ནས་ཐ་དད་མེད་པའི་ཡན་ལག་ཅན་གྱི་ཁྲ་བོ་
རྫས་གཞན་མེད་པར་ཐལ། དེ་མཐོང་དགོས་པ་ལ། མཐོང་བ་མེད་པས་སོ། །གསལ་བྱེད་པ་
ན་རེ། རྫས་ཆོས་གསུམ་མེད་ན། རྡུལ་ཕྲན་རེ་རེ་བས་ཤེས་པ་མི་སྐྱེད་པར་ཐལ། ཚོགས་པས་
ཀྱང་མི་སྐྱེད་ཅེ་ན། རེ་རེ་བ་ལས་ཁྱད་པར་ཅན་དུ་སྐྱེས་པར་འགྱུར་བའི་རྡུལ་ཕྲན་མང་པོ་དག་
ཆོས་ཅན། རེ་རེས་དབང་ཤེས་མི་སྐྱེད་ཀྱང་ཁྱོད་དབང་བློའི་རྒྱུར་གྱུར་པ་ལ་ཇི་ལྟར་འགལ་བ་
ཅི་ཞིག་ཡོད་དེ་མེད་པར་ཐལ། དེ་ལ་ཕན་བྱེད་ཡིན་པས་སོ། །དཔེར་ན་དབང་པོ་བདག་ཡིད་
ལ་སོགས་སོ་སོས་དབང་ཤེས་མི་སྐྱེད་ཀྱང་ཚོགས་པས་སྐྱེད་པར་བྱེད་འདོད་པ་བཞིན། རྡུལ་
ཕྲན་ཚོགས་པ་དབང་ཤེས་ཀྱི་རྒྱུ་ཡིན་ཀྱང་ཡུལ་མིན་ནོ་ཞེ་ན། 

ཤེས་པ་ཆོས་ཅན། རྒྱུ་ཡི་དངོས་པོ་མ་རྟོགས་པ་གཟུང་བའི་དོན་ཅེས་བྱ་ཅི་ཡང་མེད་དེ། 
དེ་ཡི་གཟུང་དོན་ཡིན་ན། དེ་ཡི་རྒྱུ་ཡིན་པས་སོ། །དེས་ན་མིག་ཤེས་གྱི་རྒྱུ་དེ་ལས་ཏེ། དེ་ཡི་
ནང་ནས་གཟུགས་རང་མཚན་དེ་ནི་ཆོས་ཅན། ཁྱོད་མིག་ཤེས་དེ་ཡི་གཟུང་དོན་ཡིན་ཏེ། མིག་
མ་འཁྲུལ་བ་ནི་གང་དུ་སྟེ་ཁྱོད་ཀྱི་རྣམ་པར་ཁྱོད་ལ་སྐྱེས་པས་སོ། །རྫས་ཆོས་གསུམ་མེད་པའི་
དུ་མ་ཅིག་ཆར་མི་འཛིན་ན། ཡན་ལག་ཅན་ཏེ་བ་ལང་ཆོས་ཅན། 
ཇི་ལྟར་རང་གི་ཡན་ལག་ནོག་སོགས་དང་བཅས་ཏེ། ཅིག་ཆར་ཇི་ལྟར་བཟུང་བ་ཡོད་པ་
ཡིན་ཏེ་མ་ཡིན་པར་ཐལ། ནོག་སོགས་རྣམས་དུ་མ་ཡིན་པས་སོ། །འདོད་མི་ནུས་ཏེ། ནོག་
ལྐོག་ཤལ་སོགས་མཐོང་བ་མེད་པར་ནི་བ་ལང་ཤེས་པའི་བློ་མཐོང་བ་མེད་པས་སོ། །ནོག་
སོགས་དང་བ་ལང་དག་ཆོས་ཅན། དུ་མ་ཡིན་ཡང་བློ་གཅིག་གིས་ཅིག་ཆར་རྟོགས་ཏེ། ཡོན་
ཏན་དང་གཙོ་བོར་གྱུར་པའི་དུ་མ་ཡིན་པས་སོ། །རྡུལ་ཕྲན་རྣམས་དེ་ལྟར་མིན་པས་ཅིག་ཆར་
མི་འཛིན་ཞེ་ན། བ་ལང་ཆོས་ཅན། ཅིག་ཅར་ཡན་ལག་རྫོགས་པས་ཁྱད་པར་དུ་བྱས་ནས་
འཛིན་པ་མ་ཡིན་པར་ཐལ། ཡན་ལག་གཅིག་ཁོ་ནས་ཁྱད་པར་དུ་བྱས་ནས་འཛིན་པའི་ཕྱིར། 
ཡང་བ་ལང་གི་རྣ་བ་ཆོས་ཅན། རང་གི་སྤྱི་ཡོན་ཏན་ལས་ལ་སོགས་པ་དང་ལྡན་པར། གཅིག་
ཆར་བཟུང་བ་མ་ཡིན་པར་ཐལ། དེ་རྣམས་ཁྱོད་ཀྱི་ཡན་ལག་མིན་པའི་དུ་མ་ཡིན་པས་སོ། 
། ཡན་ལག་རྫོགས་འཛིན་མིན་གྱི་གཞུང་འཛུགས་པ་དེ། 
དེ་ཡི་ར་ཆོས་ཅན། བ་ལང་དང་ཁྱད་པར་དང་ཁྱད་པར་ཅན་དུ་མཐའ་གཅིག་ཏུ་གནས་
པ་མ་ཡིན་པར་ཐལ། བ་ལང་དང་ཁྱད་པར་དང་ནི་ཁྱད་པར་ཅན་དུ་བརྗོད་པར་འདོད་པའི་
གཞན་དབང་གིས་བཞག་པ་ཙམ་ཡིན་པའི་ཕྱིར། བ་ལང་ཆོས་ཅན། ཡན་ལག་རྫོགས་པས་
ཁྱད་པར་དུ་བྱས་ནས་ཅིག་ཆར་མི་འཛིན་པར་ཐལ། ཡན་ལག་ཉིད་དུ་ཉེར་བཟུང་སྟེ་ཡན་
ལག་རེ་རེ་བ་དེ་ཉིད་ཀྱིས་དེ་ཁོ་ནས་ནི་ཁྱད་པར་དུ་བྱས་ཏེ་འཛིན་པའི་ཕྱིར། 

ཤེས་བྱ་ཆོས་ཅན། གཞན་གཞན་མཐོང་ཡང་བློ་གཅིག་ཏུ་འགྱུར་བ་སྟེ། བུམ་སྣམ་རྫས་
ཐ་དད་དུ་བློ་དོན་མཐུན་གྱིས་ཅིག་ཆར་ཤེས་པ་མེད་པར་ཐལ། བུམ་པ་རང་གི་དངོས་པོ་ཡིན་
པས་གཞན་སྣམ་སོགས་དག་ལས་རྫས་ཐ་དད་དུ་མེད་པའི་ཕྱིར། ཡང་དེར་ཐལ། བུམ་སྣམ་
གྱི་ཡོན་ཏན་སྤྱི་དང་སོགས་ཀྱི་སྤྱི་དང༌། ལ་སོགས་ཅིག་ཆར་མ་བཟུང་བའི་ཕྱིར། མ་ཁྱབ་ན། 
དེ་རྣམས་བུམ་སྣམ་ཐ་དད་དུ་འཇོག་བྱེད་ཡིན་པ་བུད། སྔར་བུམ་སྣམ་གྱི་རྫས་ཁོ་ན་བཟུང་
ནས་ཕྱིས་ཡོན་ཏན་ལ་སོགས་ཁྱད་པར་ནི་བཟུང་བའི་ཕྱིར། 
བུམ་སྣམ་དུ་མ་སྟེ་ཐ་དད་དུ་རྟོགས་པར་འགྱུར་རོ་ཞེ་ན། དེ་ལྟར་འགྱུར་དུ་ཆུག་མོད། དེ་
ལྟ་ཡིན་ན་ཡང༌། ཤེས་བྱ་ཆོས་ཅན། དེ་དག་གི་འབྲེལ་འཆོལ་བར་འགྱུར་གྱི་བ་སྟེ། བུམ་པའི་
སྤྱི་དང་ཚད་སོགས་ཀྱིས་སྣམ་བུའི་རྫས་སུ་འགྱུར་བར་ཐལ། དེར་འགྱུར་བའམ། བུམ་པའི་
རྫས་སུ་འགྱུར་བ་གང་རུང་ཅིག་ཡིན་ནས་བུམ་པའི་རྫས་སུ་མི་འགྱུར་བས་སོ། །རྟགས་ཁས། 
བྱེ་བྲག་པར་མ་ཟད། གྲངས་ཅན་ལ་ཡང༌། 
ཤེས་བྱ་ཆོས་ཅན། ཅིག་ཅར་དུ་མ་འཛིན་པ་གྲུབ་པར་ཐལ། སྒྲ་སོགས་འཛིན་པའི་དབང་
ཤེས་ཡོད་པས་སོ། །ཁྱབ་ཁས་ཏེ། སྒྲ་སོགས་རྡུལ་མུན་སྙིང་སྟོབས་ཞེས་པའི་དུ་མ་ཡིན་པར་
འདོད་པས་སོ། །སྒྲ་སོགས་འཛིན་ཀྱང༌། བདེ་སོགས་མི་འཛིན་ཞེ་ན། སྒྲ་འཛིན་ཆོས་ཅན། 
བདེ་སོགས་མ་བཟུང་བར་སྒྲ་སོགས་འཛིན་པ་མི་རུང་བར་ཐལ། བདེ་སོགས་དེ་སྒྲ་སོགས་གྱི་
བཀོད་པ་ཅན་དང༌། སྒྲ་སོགས་བདེ་སོགས་ཀྱི་བཀོད་པ་ཡིན་པའི་ཕྱིར། སོར་མོ་དང་ཁུ་ཚུར་
བཞིན་ནོ། །
བཞི་བ་དབང་ཤེས་རྟོག་བྲལ་ལ་རིགས་འགལ་སྤང་བ་ནི། དུ་མའི་ངོ་བོའི་ཆོས་ཅན་ནི། 
དབང་པོ་ལས་རྟོགས་སྲིད་མ་ཡིན་ཞེས་པ་འཆད་དེ། མངོན་སུམ་རྟོག་མེད་ཡིན་ན། ཆོས་
ཆོས་ཅན་གྱི་འབྲེལ་པ་མི་འཛིན་པ་ལ་འཛིན་པའི་ཕྱིར། རྟོག་པའོ་ཞེ་ན། སྒྲ་ཆོས་ཅན་ལྡོག་པ་

དུ་མའི་ངོ་བོ་ཉིད་དུ་བྱེད་དེ། སྒྲ་མིན་ཐམས་ཅད་ལས་ལྡོག་པས་སོ། །ཁྱབ་སྟེ། ལོག་པ་གང་
དང་གང་ལས་ལོག་པའི་ཆ་དེ་ལས་ལྡོག་པ་ཐ་དད་དུ་བཞག་ལ། ལྡོག་པ་ཐ་དད་དེ་ཆོས་ཅན། 
རང་མཚན་མ་ཡིན་ཏེ། སྒྲོ་བཏགས་པ་ཅན་ཡིན་པའི་ཕྱིར། ལྡོག་པ་ཐ་དད་དེ་དག་ཆོས་ཅན། 
རྟོག་པ་མེད་སེམས་སྤྱོད་ཡུལ་ཏེ་དབང་ཤེས་མ་འཁྲུལ་བའི་བཟུང་ཡུལ་མ་ཡིན་ཏེ། སྣ་ཚོགས་
སུ་སྣང་བའི་སྒོ་ནས་སྒྲོ་བཏགས་པའི་རང་བཞིན་ཡིན་པའི་ཕྱིར། ཁྱབ་སྟེ། དབང་ཤེས་མ་
འཁྲུལ་བ་དེ་རང་གི་བཟུང་དོན་ལས་རེས་འགའ་འབྱུང་བ་ཡིན་པས་ལྡོག་པ་སྣ་ཚོགས་སུ་སྒྲོ་
བཏགས་པ་དེ་སྣང་བ་མ་ཡིན་ནོ། །
ལྔ་པ་དབང་ཤེས་རྟོག་བྲལ་གྱི་སྤྱི་འཛིན་སྤང་བ་ནི་རང་རང་རིག་བྱ་ཐ་དད་ཀྱིས་བསྟན་
མིན་ངོ་བོ་དབང་པོའི་ཡུལ། ཞེས་པ་འཆད་དེ། གལ་ཏེ་དཀར་སོགས་ཀྱི་སྤྱི་དབང་ཤེས་གྱི་
བཟུང་དོན་ཡིན་སྙམ་ན། དཀར་སོགས་སྤྱི་ཡོད་པར་འགྱུར་ཀྱང་དེ་དབང་ཤེས་མ་འཁྲུལ་བའི་
བཟུང་དོན་མ་ཡིན་ཏེ། དབང་པོའི་ཤེས་པའི་སྤྱོད་ཡུལ་བཟུང་དོན་ཅི་འདྲ་བ་དེ་ཡིན་ན། སྒྲ་ཡི་
དངོས་སུ་བརྗོད་བྱ་མིན་པའི་ཕྱིར། ཁྱབ་སྟེ། རྟོག་པ་དང་དབང་པོའི་ཤེས་པའི་རང་བཞིན་ཏེ་
སྣང་ཡུལ་ཐ་དད་པར་རྟོག་པ་དང་དབང་པོའི་བློ་རྣམས་བཟུང་དོན་གཅིག་ཡིན་ན་ཡང༌། རྟེན་
དབང་པོ་སྣ་ཚོགས་པ་ལ་བརྟེན་པས་སྣང་ཚུལ་སོ་སོ་བ་དེར་འགྱུར་ཞེ་ན། 
ད་ནི་རྣ་བ་ལ་སོགས་པའི་སེམས་ཆོས་ཅན། ཐ་དད་དོན་ཅན་གང་ལས་ཡིན་ཏེ་མ་ཡིན་
པར་ཐལ། རང་གི་བདག་རྐྱེན་སོ་སོ་བ་ལ་བརྟེན་པའི་བློ་ཡིན་པས་སོ། །ཁྱབ་ཁས། རྟོག་པ་
དབང་པོའི་སེམས་ཀྱི་རྟེན་གཞན་དང་གཞན་ལས་སྐྱེས་སུ་ཆུག་ཀྱང༌། བློ་དེ་གཉིས་ཆོས་ཅན། 
ཡུལ་གསལ་མི་གསལ་གྱི་རང་བཞིན་སྣ་ཚོགས་སུ་སྣང་བ་དེ་ནི་གང་ལས་ཡིན་ཏེ། མ་ཡིན་
པར་ཐལ། བཟུང་དོན་གཅིག་ཉིད་ཀྱི་དངོས་པོ་དེ་འཛིན་པས་སོ། །
སྔར་མཐོང་བའི་བ་ལང་ཕྱིས་རྟོག་པས་ངོ་ཤེས་པས་ཡུལ་གཅིག་ཡིན་ནོ་ཞེ་ན། མཐོང་

བའི་བ་ལང་ལ་སོགས་པ་ངོ་ཤེས་པའི་རྟོགས་པ་ནི་ཆོས་ཅན། མཐོང་བའི་བ་ལང་བཟུང་དོན་
དུ་ཡོད་པ་ལས་བཟློག་པ་ཡིན་ཏེ་མཐོང་བའི་བ་ལང་རང་མཚན་དངོས་ཡུལ་དུ་རྟོག་པ་མེད་
པར་ནི་བརྗོད་པ་དང༌། རྣམ་རྟོག་ཁྱོད་འཇུག་པའི་ཕྱིར། 
གལ་ཏེ། སྤྱི་སྒྲ་སྤྱི་བློ་འཇུག་པའི་ཕྱིར། སྤྱི་རང་མཚན་ཡོད་ཅེ་ན་མཐོང་བའི་བ་ལང་ལོག་
ལ་ཆོས་ཅན། རང་གི་རིགས་སོགས་བརྗོད་པ་དང་འཛིན་པའི་རྣམ་རྟོག་རྗེས་སུ་འགྲོ་བའི་
རྟགས་ལ་རང་གི་རིགས་སོགས་རང་མཚན་ཡོད་པར་རྗེས་སུ་དཔོག་པ་དེ་གང་ཡིན་པ་དེ་དེ་
ཡི་རྟགས་ཡང་དག་མ་ཡིན་པར་ཐལ། ཕྱི་རོལ་རང་མཚན་དངོས་ཡུལ་དུ་མེད་ཀྱང་བརྗོད་དང་
རྣམ་རྟོག་འཇུག་པས་སོ། །ཞེས་པ་འདི་ཡིས་དེ་རྟགས་ཡང་དག་ཡིན་པ་སུན་ཕྱུང་ངོ༌། །
མཐོང་བ་དབང་ཤེས་རྣམས་ཆོས་ཅན། ཐ་དད་ཡིན་ཡང་རིགས་གཅིག་ཏུ་ངོ་ཤེས་པ་
ཞེས་བྱ་བ་ཡི་རྣམ་རྟོག་ཅིག་ནི་བྱེད་དེ། རང་བཞིན་གྱི་སྟེ་དེ་ལ་ཕན་བྱེད་དུ་སྐྱེས་བས་སོ། 
། ཞེས་རྒྱས་པར་བརྗོད་ཟིན་ཏོ། །
གཉིས་པ་ཡིད་མངོན་ལ། མདོར། ཡིད་ཀྱང་དོན་མེད་ཀྱང་ཞེས་པ་འགྲེལ་བ་ལ། རྩོད་པ་
དགོད། གཞན་ལན་དགག རྒལ་ལན་བསྟན། འཕྲོས་དོན་བཤད་པའོ། །
དང་པོ་ནི། སྣལ་མ་ཕུག་པ་ན་རེ། ཡིད་མངོན་ཅེས་པའི་ཚད་མ་མེད་དེ། ཡོད་ན་དབང་
ཤེས་གྱི་བཟུང་བ་འཛིན་ནམ་མ་བཟུང་བ་འཛིན། དབང་ཤེས་ཀྱིས་སྔར་མྱོང་བ་ཉིད་འཛིན་
ན། ཡིད་ནི་ཚད་མ་ཉིད་མ་ཡིན་པར་འགྱུར་ཏེ། དྲན་པ་བཞིན། ཞེས་ཏེ། དེས་མ་མཐོང་བའི་
དོན་འཛིན་ན། ལོང་པ་ཡིས་ཀྱང་གཟུགས་མཐོང་པར་འགྱུར་ཏེ། ཡིད་ཡོད་པས་སོ་ཞེ་ན། 
གཉིས་པ་ནི། དེ་ཡི་ལན་དུ། སློབ་དཔོན་གྱི་སློབ་མ་ཁ་ཅིག ཡིད་མངོན་དེས་དབང་ཤེས་
ཀྱི་བཟུང་ཟིན་འཛིན་ཟེར་རོ། །དབང་མངོན་གྱི་བཟུང་དོན་དེ་སྐད་ཅིག་མ་ཡིན་ནམ་མིན། 
ཡིན་ན། ཡིད་མངོན་གྱི་དེ་མ་ཐག་རྐྱེན་དབང་མངོན་གྱི་བཟུང་དོན་ཆོས་ཅན། ཡིད་མངོན་

གྱིས་བཟུང་དོན་དུ་བྱས་ནས་མཐོང་བ་ཡོད་པ་མ་ཡིན་པར་ཐལ། དེ་དངོས་རྒྱུའི་དུས་འདས་
པའི་ཕྱིར། དེ་ཡི་དེ་མ་ཐག་རྐྱེན་གྱི་རྒྱུར་གྱུར་པའི་སྐད་ཅིག་མ་ཡིན་པའི་ཕྱིར། 
སྐད་ཅིག་མིན་ན་ཡིད་མངོན་ཆོས་ཅན། ཚད་མ་སྤྱི་ཡི་མཚན་ཉིད་ལས་ཁྱད་པར་དང་
བཅས་བརྗོད་པར་བྱ་དགོས་པར་ཐལ། དབང་སྔོན་གྱི་བཟུང་དོན་རྟག་པ་འཛིན་པའི་ཚད་མ་
ཡིན་པའི་ཕྱིར། དབང་པོ་ཅན་དེ་དབང་སྔོན་སྐད་ཅིག་ཕྱི་མ་རྣམས་དང༌། གཞན་ཡིད་མངོན་
དག་ནི་ཆོས་ཅན། སྔར་མ་རྟོགས་སྒྲུབ་པར་བྱེད་པའི་ཚད་མར་ཇི་ལྟར་འདོད་དེ། མ་ཡིན་
པར་ཐལ། རང་གི་ཚད་མ་སྔ་མས་བྱ་བ་བསྒྲུབ་བྱ་ལས་ལ་ནི་ཁྱད་པར་ཅུང་ཟད་མི་བྱེད་པར། 
བཟུང་ཟིན་སྣན་ནས་འཛིན་པའི་ཕྱིར། དེ་འདྲའི་བློ་ཐམས་ཅད་ཆོས་ཅན། དེ་ཅིག་ཆར་འབྱུང་
བར་འགྱུར། བཟུང་དོན་རྟག་པའི་དངོས་པོ་ལ་སྐྱེ་བའི་ཕྱི་རྟག་ཀྱང་རྐྱེན་ལ་ལྟོས་ནས་རིམ་
བཞིན་སྐྱེ་ཞེ་ན། དབང་སྔོན་གྱི་བཟུང་དོན་དེ་ལ་ཆོས་ཅན། རྐྱེན་ལ་ལྟོས་ནས་འབྲས་བུ་སྐྱེད་
པར་འགལ་བར་ཐལ། རྐྱེན་གཞན་གྱིས་ཁྱད་པར་བྱར་ཡོད་པ་མ་ཡིན་པ་བཞིན་ནོ། །
གསུམ་པ་ནི། དེས་དེ་འཛིན་ན་སྐྱོན་ཡོད་པ་དེ་ཕྱིར་ཡིད་མངོན་ཆོས་ཅན། དེ་མ་ཐག་
རྐྱེན་དབང་སྔོན་གྱི་ཡུལ་ལས་ཡུལ་གཞན་ཉིད་འཛིན་པར་བྱེད་དེ། དེ་ཡི་སྐད་ཅིག་གཉིས་
པ་རང་གི་བཟུང་དོན་ཡིན་པས་སོ། །ཡིད་སྔོན་ཅི་འདྲ་ཞིག་ཞེ་ན། དབང་པོའི་རྣམ་པར་ཤེས་
པ་མ་འཁྲུལ་བ་ཞིག་རང་གི་མཚུངས་པ་དེ་མ་ཐག་རྐྱེན་དུ་བྱས་པ་ལས་བྱུང་བའི་ཡིད་ཤེས་
རྟོག་མེད་ཞིག་གོ། ལོང་བ་ཆོས་ཅན། ཁྱོད་ཀྱི་ཡིད་མངོན་གྱིས་གཟུགས་མཐོང་བ་མ་ཡིན་ཏེ། 
གཟུགས་འཛིན་དབང་ཤེས་མེད་པས་སོ། །ཁྱབ་སྟེ། ཡིད་མངོན་དེ་མ་ཐག་རྐྱེན་དབང་སྔོན་
བསྐྱེད་དགོས་པ་དེའི་ཕྱིར། གལ་ཏེ་ཡིད་མངོན་གྱིས་དབང་སྔོན་གྱིས་མ་བཟུང་བ་འཛིན་ན། 
ཆོད་པ་དང༌། སྐལ་བ་སོགས་ཀྱང་འཛིན་པར་འགྱུར་ཅེ་ན། ཡིད་མངོན་ཆོས་ཅན། ཐག་རྐྱེན་
དབང་སྔོན་གྱི་ཡུལ་ལས་གཞན་པའི་ཡུལ་འཛིན་ན་ཡང༌། ཆོད་སྐལ་སོགས་འཛིན་པ་མ་ཡིན་

ཏེ། འཛིན་ན་ཡང་ངེས་པ་སྟེ། ཐག་རྐྱེན་དབང་སྔོན་གྱི་བཟུང་དོན་སྐད་ཅིག་གཉིས་པ་བཟུང་
དོན་དུ་འཛིན་པར་འདོད་པ་ཡིན་པས་སོ། །དེ་ཡིན་ཏེ། རང་དོན་རྗེས་འགྲོའི་དོན་ལྟོས་བཅས་
ཡིན་ཏེ། ཐག་རྐྱེན་དབང་ཤེས་རང་གི་བཟུང་དོན་སྐད་ཅིག་དང་པོ་ལས་སྐྱེས་པའི་དེ་ཡི་སྐད་
གཅིག་གཉིས་པ་གྲོགས་སུ་ཡོད་པ་ཅན་གྱི་དབང་སྐྱེས་བློ་མ་འཁྲུལ་བ་ནི་ཡིད་མངོན་དེ་ཡི་རྒྱུ་
སྟེ་ཐག་རྐྱེན་ཡིན་པ་དེ་ཡི་ཕྱིར། འདིར་ཆོས་མཆོག་སོགས་དབང་ཤེས་ཀྱི་རྒྱུན་མཐར་ཡིད་
སྔོན་གཅིག་སྐྱེ་ཞིང་རྒྱུན་མེད་པར་བཞེད་དོ། །ཆུ་མིག་པ་དབང་ཤེས་སྐད་ཅིག་གཉིས་པ་མན་
ཡིད་མངོན་དུ་བཞེད། བྲམ་ཟེ་ཆེན་པོ་འགྲོས་གསུམ་མ་བཞེད། ད་ལྟ་དེ་འཐད་པར་བྱེད་པ་
མང་ངོ༌། །
བཞི་པ་ནི། བྱེ་བྲག་སྨྲ་བ་སོགས་ན་རེ། ཡིད་མངོན་གྱི་བཟུང་དོན་དག་ཆོས་ཅན། ཇི་
ལྟར་དབང་པོའི་ཤེས་པའི་ཡིད་མངོན་བསྐྱེད་པའི་ལྷན་ཅིག་བྱེད་པའི་རྐྱེན་ཡིན་ཏེ་མིན་པར་
ཐལ། དབང་ཤེས་དེ་དང་ཡིད་སྔོན་བྱེད་པའི་དུས་མཚུངས་པར་མེད་པའི་ཕྱིར་ཏེ། རང་ཡིད་
ཤེས་མངོན་སུམ་དང་དུས་མཚུངས་པ་ཅན་ཡིན་ཕྱིར་ཞེ་ན། འོ་ན་རྫས་སུ་ཡོད་པར་རྒྱུར་
འགྱུར་རམ། མེད་པར་འགྱུར། དང་པོ་ལྟར་ན་སྔར་རྫས་སུ་མེད་པ་ཆོས་ཅན། འབྲས་བུ་སྐྱེད་
པའི་ནུས་པ་མེད་པར་ཐལ། རྫས་སུ་མེད་པས་སོ། །གཉིས་པ་ལྟར་ན། རྒྱུ་ཆོས་ཅན། ཕྱིས་
ཀྱང་སྟེ་རང་དུས་ན་རང་འབྲས་ལ་ཕན་པ་ཉེ་བར་མི་སྦྱོར་བར་ཐལ། རང་དུས་ན་འབྲས་གྲུབ་
ཟིན་པའི་ཕྱིར། ཡིད་མངོན་གྱི་བཟུང་དོན་རགས་པ་ཆོས་ཅན། རང་བློ་བཅས་ཏེ་ཡིད་མངོན་
དང་ལྷན་ཅིག་པ་མིན་ཏེ། ཁྱོད་དེའི་དབང་ཤེས་སྐྱེད་བྱེད་ཡིན་པའི་ཕྱིར། ཁྱབ་སྟེ། རྒྱུ་རྣམས་
ཐམས་ཅད་འབྲས་བུའི་སྔར་ཡང་ཡིན་པས་སོ། །
གལ་ཏེ་དེས་དེ་ཇི་ལྟར་འཛིན་ཏེ་མི་འཛིན་པར་ཐལ། དེ་དང་དུས་ཐ་དད་པས་སོ། །ཞེ་
ན་ཆོས་ཅན་དེ་དང་དུས་མི་མཉམ་ཡང་དེའི་བཟུང་བ་སྟེ་ཡུལ་དུ་ཐལ། ཡིད་ཤེས་མངོན་སུམ་

ལ་རང་འདྲའི་རྣམ་པ་དངོས་སུ་འཇོག་ནུས་པའི་རྒྱུ་ཡིན་པའི་ཕྱིར། ཁྱབ་སྟེ། དེ་ལ་དེ་ཡུལ་དུ་
རིགས་པ་ཤེས་པའི་མཁས་པས་ཤེས་སོ། །འབྲས་བུ་མིག་ཤེས་དེ་ནི་ཆོས་ཅན། རྒྱུ་མ་ཉིད་
ཡོད་ན་ཡང་དེ་ཡི་ངོ་བོ་དེ་བཞག་དང་གཟུང་ཞེས་བརྗོད་པ་སྟེ། གཟུགས་དེས་ཁྱོད་ལ་རྣམ་པ་
བཞག་ཅིང༌། ཁྱོད་ཀྱིས་གཟུགས་དེ་བཟུང་བ་ཡིན་ཏེ། ཁྱོད་གཟུགས་ལས་གཟུགས་ཀྱི་རྣམ་
པ་ཇི་ལྟ་བའི་རྗེས་སུ་བྱེད་པར་སྐྱེ་བའི་བློ་ཡིན་པས་སོ། །
གསུམ་པ་རང་རིག་མངོན་སུམ་ལ། མདོར། ཆགས་ལ་སོགས། རང་རིག་རྣམ་པར་མི་
རྟོག་པ་ཞེས་པ་འགྲེལ་ཏེ། བྱེ་བྲག་སྨྲ་བ་སོགས་རང་རིག་མེད་དེ། རང་ལ་བྱེད་པ་འགལ་བའི་
ཕྱིར་ཟེར་བ་སེལ་པ་ལ་གཉིས། བདེ་སོགས་མྱོང་བ་རང་རིག་ཡིན། བདེ་སོགས་བེམ་པོར་
འདོད་པ་དགག
དང་པོ་ནི། ལུས་བདེ་སོགས་ཀྱི་བདག་ཉིད་ཆོས་ཅན། དངོས་སུ་བརྡ་བྱེད་པ་ནུས་པ་མ་
ཡིན་ཏེ། གཞན་ཐ་སྙད་དུས་སུ་རྗེས་འགྲོ་མི་བརྟེན་པའི་ཕྱིར། བདེ་སོགས་དེ་དག་མྱོང་བའི་
རང་རིག་ནི་ཆོས་ཅན། བརྗོད་དང་རྗེས་འབྲེལ་ཅན་ཏེ་མིང་སོགས་དོན་འདྲེར་རུང་འཛིན་པ་
མ་ཡིན་ཏེ། བརྡ་དངོས་སུ་སྦྱོར་མི་ནུས་པའི་ཕྱིར། རང་ཡུལ་མྱོང་བ་དེ་ཡི་ཕྱིར། 
གཉིས་པ་ལ། བདེ་སོགས་ནང་གི་བེམ་པོ་དང༌། ཕྱི་ཡི་བེམ་པོ་ཡིན་པ་དགག་པ་གཉིས་
ལས། དང་པོ་ལ། བྱེ་བྲག་པ་དང་རིགས་པ་ཅན་པ་འགའ་ཞིག་ན་རེ། བདེ་སོགས་དེ་དག་
ཆོས་ཅན། རང་གི་ངོ་བོ་ཇི་ལྟར་རིག་སྟེ། མི་རིག་པར་ཐལ། གཞན་ཡང་རིག་བྱེད་མིན་པའི་
ཕྱིར་ཏེ། ནང་གི་བེམ་པོ་ཡིན་པས་སོ། །བདག་གི་དོན་གཅིག་ལ་བརྟེན་པ་སྟེ། འདུ་བའི་རྣམ་
ཤེས་ཀྱི་རིག་བྱ་ཡིན་ཞེས་ཟེར་རོ། །བདེ་སོགས་དེ་ཆོས་ཅན། ཅི་ཤེས་མ་ཡིན་ཏེ་ཡིན་པར་
ཐལ། གཙོ་བོ་རྣམ་ཤེས་ཤེས་པར་འབྱུང་བ་དང་རྒྱུ་གཞན་མིན་པ་སྟེ། རང་གི་རྐྱེན་གསུམ་
ལས་སྐྱེས་པའི་ཕྱིར། ཁྱབ་སྟེ། 

དེ་དང་དེ་མིན་རང་བཞིན་ཅན། །དེ་དང་དེ་མིན་དངོས་རྒྱུས་བསྐྱེད་པས་ཁྱབ་པས་ནས་
ཀྱི་མྱུ་གུ་གཉིས་དང༌། ནས་སྲན་གྱི་མྱུ་གུ་གཉིས་ཆོས་ཅན། འབྲས་བུ་རིགས་འདྲ་བ་དང་མི་
འདྲ་བ་ཡིན་ཏེ། ཉེར་ལེན་རིགས་འདྲ་བ་དང་མི་འདྲ་བ་ལས་བྱུང་བའི་ཕྱིར། སོ་སོར་སྦྱར་
རོ། །རྩ་རྟགས་གྲུབ་སྟེ། བདེ་སོགས་ཆོས་ཅན། རང་གི་རྐྱེན་གསུམ་གྱི་འབྲས་བུའི་ཐ་སྙད་
བྱར་རུང་སྟེ། བདག་ཉིད་ཇི་ལྟའི་དོན་ཏེ་ཡུལ་རུང་བ་དང་བཅས་པའི་དབང་པོ་རུང་བ་དང༌། 
སེམས་ཏེ་ཡིད་བྱེད་ནུས་ཅན་རྒྱུར་ཡོད་ན་སྐྱེ་མེད་ན་མི་སྐྱེ་བར་མཐོང་བས་སོ། །
རང་འགྲེལ་ལོ། །ཤེས་བྱ་ཆོས་ཅན། བདེ་སོགས་རྐྱེན་གསུམ་ལས་སྐྱེ་ན། ཤེས་པ་ཡིན་
དགོས་ཏེ། ཡིད་དབང་ཤེས་ཀྱང་བདེ་སོགས་ཀྱང་རྐྱེན་གསུམ་ལས་སྐྱེས་པས་ཤེས་པར་
མཚུངས་པའི་ཕྱིར། དེ་གཉིས་རྒྱུ་མཚུངས་པ་མིན་ཏེ། བདག་གི་ཡོན་ཏན་འདུས་བྱས་ལས་
དབང་ཤེས་ཤེས་པར་སྐྱེ། བདག་གི་ཡོན་ཏན་འབད་རྩོལ་སོགས་ལས་བདེ་སོགས་བེམ་པོར་
སྐྱེ་ཞེ་ན། བདེ་ལ་སོགས་དང་དབང་ཤེས་བློ་དེ་ཆོས་ཅན། རྐྱེན་གསུམ་ལས་སྐྱེས་པའི་གཞན་
དེ་དག་ལས་སྐྱེ་བ་མ་ཡིན་པར་ཐལ། རང་གི་རྐྱེན་གསུམ་ཕན་བྱེད་དུ་མེད་ན་མི་སྐྱེ་ཡོད་ན་
སྐྱེ་བ་མཐོང་གི་བདག་གི་ཡོན་ཏན་དེ་དག་ལས་སྐྱེ་བ་མ་མཐོང་བ་དེ་ཡི་ཕྱིར། རྒྱུ་མཚུངས་
པས་ཁྱད་པར་མེད་ན་བདེ་སྡུག་ཀྱང་དེར་འགྱུར་ཞེ་ན། བདེ་སྡུག་ལ་སོགས་ཆོས་ཅན། རྐྱེན་
གསུམ་ལས་སྐྱེས་པར་འདྲ་ཡང་ཁྱད་མེད་མིན་ཏེ། རྐྱེན་གསུམ་དེ་ཉིད་ཀྱི་ཁྱད་པར་མི་འདྲ་བ་
ལས་སིམ་གདུང་ཐ་དད་དུ་སྐྱེས་པ་ཡིན་པས་སོ། །
དཔེར་ན་དབང་བློ་དེ་རྐྱེན་གསུམ་དེ་ཉིད་ཀྱི་ཁྱད་པར་མི་འདྲ་བ་ལས་སིམ་གདུང་ཐ་དད་
དུ་སྐྱེས་པ་ཡིན་པས་སོ། །གསལ་བ་དང་མི་གསལ་བ་དང་ཏེ་ཐེ་ཚོམ་སྟེ་བར་མར་འགྱུར་བ་
དང་བཞིན། བདེ་སོགས་གཞན་གྱིས་རིག་ན་ལྷན་གཅིག་པའི་དབང་བློས་མྱོང་ངམ། ཕྱིས་ཀྱི་
ཡིད་བློས་མྱོང༌། དང་པོ་ལྟར་ན། 

བློ་གཟུགས་འཛིན་དབང་མངོན་དེ་ཆོས་ཅན། ཁྱོད་ཀྱིས་གཟུགས་འཛིན་པ་དེ་བོར་ནས་
བདེ་སོགས་ཉིད་ཇི་ལྟར་རྟོགས་པར་འགྱུར་ཏེ་མི་འགྱུར་བར་ཐལ། དོན་གཟུགས་སོགས་
གང་བཟུང་དོན་དུ་ཉེ་བས་ཁྱོད་དང་འཁོར་གྱི་བདེ་སོགས་དག་སྐྱེ་བར་འགྱུར་བས་སོ། །
གཉིས་པ། ལྟར་བ་ཏེ། གཟུགས་སོགས་དང་བདེ་སོགས་དབང་ཤེས་དང་ཡིད་ཤེས་
ཀྱིས་རིམ་གྱིས་འཛིན་ཞེ་ན། དེ་མྱོང་བ་སྟེ། ཡིད་བློ་ཆོས་ཅན། བདེ་སོགས་བར་ཆད་པ་མེད་
པར་སྣང་བར་མི་འགྱུར་བར་ཐལ། དབང་ཤེས་ཀྱིས་བར་བཅད་པས་སོ། །དབང་ཤེས་
ལའང་སྦྱོར་རོ། །བར་ཆད་ཀྱང་འཇུག་པ་མགྱོགས་པའི་ཕྱིར་བར་མ་ཆད་དུ་སྣང་ངོ་ཞེ་ན། 
བདེ་སོགས་མྱོང་བ་མེད་པར་འདོད་པ་གཟུགས་འཛིན་དབང་ཤེས་ཆོས་ཅན། ཡུལ་བར་ཆད་
དུ་སྣང་བ་ཅིས་མ་ཡིན་ཏེ། ཡིན་པར་ཐལ། འཛིན་པ་མྱུར་བ་དེ་མཚུངས་པའི་ཕྱིར། 
དབང་ཤེས་ཀྱིས་ཡུལ་དང་བདེ་སོགས་གཅིག་ཆར་འཛིན་ཞེ་ན། དབང་ཤེས་ཅིག་ཆོས་
ཅན། རང་གིས་དེ་གཉིས་གཅིག་ཆར་དུ་བཟུང་དོན་དུ་ཤེས་པ་མ་ཡིན་ཏེ། དབང་ཤེས་ཡིན་
པས་སོ། །ཁྱབ་སྟེ། དབང་པོའི་སེམས་ནི་ཕྱི་ཡི་སྐྱེ་མཆེད་ཀྱི་ཡུལ་ཅན་དུ་ངེས་ཀྱི་ཆོས་ཀྱི་སྐྱེ་
མཆེད་དེ་རྟོགས་མི་སྲིད་པའི་ཕྱིར་དང༌། བདེ་སོགས་དེས་ཁྱོད་སྐྱེད་པའི་ནུས་པ་འགྲུབ་པ་
མེད་པའི་ཕྱིར་ཏེ་བདེ་སོགས་མེད་ཀྱང་དོན་གཟུགས་སོགས་དག་ལས་སྐྱེ་བའི་ཕྱིར། ཕྱི་མ་
ཁྱབ་སྟེ། དོན་དང་བདེ་སོགས་གཉིས་ཀྱིས་སོ་སོར་ཡང་དབང་ཤེས་བསྐྱེད་ནུས་པ་ཡིན་ཞེ་ན། 
དབང་ཤེས་ཆོས་ཅན། བདེ་སོགས་འབའ་ཞིག་འཛིན་པར་འགྱུར་བར་ཐལ། དེ་འབའ་ཞིག་
བཟུང་དོན་ཡིན་པའི་ཕྱིར། སྔོ་སོགས་འབའ་ཞིག་འཛིན་པ་བཞིན། འདོད་མི་ནུས་ཏེ། བདེ་
སོགས་དེ་རྒྱུའི་དོན་མ་བཟུང་བར་བདེ་སོགས་དེ་མྱོང་བ་སྟེ་འཛིན་པར་མི་རིགས་པས་སོ། 
། དབང་ཤེས་ཀྱི་དོན་དང་བདེ་སོགས་ལྷན་ཅིག་གི་ཉིད་དུ་འཛིན་ཞེ་ན། བློ་དབང་ཤེས་ཆོས་
ཅན། ལྷན་ཅིག་པའི་བདེ་སོགས་ཀྱིས་ཁྱོད་ལ་ཕན་པའི་ནུས་པ་ཅི་སྟེ་མེད་པར་ཐལ། གང་

གི་ཕྱིར་ན་དེས་བསྐྱེད་པའི་ཁྱོད་མི་འདོད་དེ། མེད་ངེས་པས་སོ། །དོན་ལ་ལྟོས་མེད་དུ་བདེ་
སོགས་དབང་བློས་འཛིན་ཞེ་ན། སྐྱེས་བུ་ཆོས་ཅན། བདེ་སྡུག་སྒྲུབ་བྱེད་བུད་མེད་དང་སྐྱེས་པ་
ལ་སོགས་པའི་གཟུགས་ཡིད་དུ་འོང་མི་འོང་སོགས་ཀྱི་ཁྱད་པར་ནམ་ཡང་མིག་གི་ཤེས་པས་
འཛིན་པར་མི་འགྱུར་བར་ཐལ། དོན་མེད་པར་ནི་བདེ་བ་ལ་སོགས་པ་མིག་ཤེས་སོགས་ཀྱིས་
མྱོང་བའི་ཕྱིར། ཁྱབ་སྟེ། དབང་ཤེས་ཆོས་ཅན། ཕྱི་རོལ་མཐོང་བར་མི་འགྱུར་བར་ཐལ། ནང་
གི་ཡན་ལག་བདེ་སོགས་ཁྱོད་བསྐྱེད་ནུས་པའི་བཟུང་དོན་དུ་ཡོད་པས་ནའོ། །དབང་ཤེས་ཀྱི་
དོན་འཛིན་ཡིད་བློས་བདེ་སོགས་འཛིན་ཞེ་ན། མིག་ཤེས་ཅན་གྱི་སྐྱེས་བུ་ཆོས་ཅན། གཟུགས་
དེ་ལས་སྐྱེས་པའི་བདེ་སོགས་མྱོང་བའི་བློ་རང་རྒྱུད་ལ་ཡོད་པར་མི་འགྱུར་བར་ཐལ། རང་བློ་
དབང་ཤེས་ཀྱི་གཟུགས་ཁོ་ན་འཛིན་ཅིང༌། བློ་གཉིས་ཅིག་ཆར་མེད་པས་སོ། །ཡུལ་དེ་དང་
ནི་བདེ་སོགས་དེ་ཡོད་པ་ལས་བློ་དབང་ཤེས་དང་ཡིད་ཤེས་གཉིས་ཅིག་ཆར་སྐྱེ་ཞེ་ན། ཡུལ་
ཡིད་དུ་འོང་མི་འོང་གཅིག་ཆར་ཉེ་བའི་སྐྱེས་བུ་ཆོས་ཅན། ཅིག་ཆར་བདེ་སྡུག་དག་ནི་རིག་
པར་འགྱུར། ཅིག་ཆར་དོན་ཡིད་དུ་འོང་མི་འོང་གཉིས་ཉེ་བར་ཡོད་པས་སོ། །
གལ་ཏེ་ཡུལ་དུ་མ་ཟད་ནང་གི་ཉེར་ལེན་ཤེས་པ་ཡང༌། ཡོད་ན་སྡུག་བསྔལ་ལ་སོགས་
འབྱུང་བ་ཡིན་ལ། ཉེར་ལེན་གཅིག་པུ་དེ་ནི་འབྲས་བུ་འགལ་བ་བདེ་སྡུག་གཉིས་ཀྱི་ཅིག་ཆར་
ཉེར་ལེན་མིན་པས་ཅིག་ཆར་མི་མྱོང་བར་འདོད་ཅེ་ན། བདེ་སྡུག་ཆོས་ཅན། རྣམ་པར་ཤེས་
པ་སྔ་མ་ནི་ཁྱོད་ཀྱི་ཉེར་ལེན་རྒྱུ་ཡིན་ཏེ་མིན་པར་ཐལ། ཁྱོད་མི་ཤེས་པ་བེམ་པོ་ཡིན་པས་
སོ། །བདག་པོའི་རྐྱེན་ཉིད་དུ་འགྱུར་བས་སྐྱོན་མེད་ཅེ་ན། བདག་རྐྱེན་དེ་ནི་ཆོས་ཅན། ཁྱོད་
ཡིན་ན་འབྲས་བུ་འགལ་བ་གཉིས་ཅིག་ཆར་མི་བསྐྱེད་པས་མ་ཁྱབ་པར་ཐལ། འགལ་བ་
དག་ལའང་དེ་ཁྱོད་ཡང་ཡིན་དེ་མ་སྐྱེད་པའང་ཡིན་པ་མཐོང་བའི་ཕྱིར། དཔེར་ན་སྣང་བ་ཉི་
མའི་འོད་གཅིག་མཚན་རྒྱུ་འུག་པ་སོགས་ཀྱི་གཟུགས་མཐོང་བ་དང་མི་མཐུན་པའི་རྐྱེན་བྱེད། 

དེ་ལས་གཞན་བྱ་རོག་སོགས་མིག་གི་དབང་པོའི་ཤེས་པས་གཟུགས་མཐོང་བ་དང་མཐུན་
པའི་རྐྱེན་ཅིག་ཆར་བྱེད་པ་བཞིན་ནོ། །བདེ་སོགས་ཤེས་པ་གཞན་གྱིས་མི་མྱོང་བ་དེ་ཡི་ཕྱིར། 
དབང་ཤེས་འཁོར་གྱི་བདེ་སོགས་ཆོས་ཅན། ཕྱི་རོལ་དོན་ནི་དངོས་སུ་མྱོང་བ་མིན་ཏེ། རང་
ཉིད་ལ་འཕོས་པའི་དོན་གྱི་རྣམ་པ་སྣང་བའི་རྣམ་པ་དེ་མྱོང་བའི་ཕྱིར་ན། འཇིག་རྟེན་ན་དོན་
མྱོང་ཞེས་འདོགས་པའི་ཕྱིར། 
དེ་དག་ནི་ཆོས་ཅན། ཕྱི་ཡི་དོན་མྱོང་བ་མ་ཡིན་ཏེ། རང་གི་བདག་ཉིད་དུ་གྱུར་པའི་
བཟུང་རྣམ་རིག་སྟེ་མྱོང་བར་བྱེད་ཀྱི་ཕྱི་ཡི་དོན་ལ་སྐྱེས་པ་ཙམ་དུ་ཟད་པས་སོ། །ཆོས་ཅན། 
ཕྱི་རོལ་མ་མྱོང་ཡང་མྱོང་བར་བཤད་པའི་རྒྱུ་མཚན་ཡོད་དེ། རང་ལ་སྣང་བའི་དོན་གྱི་བདག་
ཉིད་དེ་རྣམ་པ་རང་གི་བདག་ཉིད་དུ་གྱུར་པ་དེ་དག་མྱོང་བའི་རྒྱུ་མཚན་གྱིས་དེ་ལྟར་བཤད་པ་
ཙམ་ཡིན་པའི་ཕྱིར། ཆོས་ཅན། དོན་དམིགས་པ་ཡིན་ཏེ། དེ་ལས་དེར་སྣང་བར་སྐྱེས་པའི་
ཕྱིར། གཉིས་པ་ནི། གྲངས་ཅན་པ་འགའ་ཞིག་བདེ་སོགས་ནང་མིན་གྱི་ཕྱི་རོལ་ན་གནས་པ་
ཉིད་དང༌། ཤེས་པ་མིན་གྱི་སེམས་མེད་དང་བཟུང་བར་སྨྲ་སྟེ་དེ་དགག་པ་ནི་གྲངས་ཅན་དེ་
ཡི་ཡང་ཅིག་ཆར་གཉིས་འཛིན་འདོད་པ་མི་རིགས་སྟེ། མིག་ཤེས་ཆོས་ཅན། སྔོ་སོགས་དང་
བདེ་སོགས་གཉིས་ཅིག་ཆར་རང་གི་བཟུང་དོན་དུ་བྱས་ནས་འཛིན་པར་མི་རིགས་པར་ཐལ། 
བདེ་སོགས་ཀྱི་རྣམ་པར་མི་སྣང་བས་སོ། །
སྔོ་སོགས་དང་བདེ་སོགས་རང་བཞིན་གཅིག་པའི་ཕྱིར། གཅིག་ཆར་འཛིན་ཞེ་ན། སྔོ་
སོགས་དང་བདེ་སོགས་ཆོས་ཅན། ཇི་ལྟར་ཐ་མི་དད་དེ། གཅིག་མིན་པར་ཐལ། ཐ་དད་པར་
སྣང་བ་ཅན་གྱི་མ་འཁྲུལ་བའི་སེམས་ཀྱིས་ནི་ཐ་དད་དུ་བཟུང་བྱ་ཡིན་པའི་ཕྱིར། སྐྱེས་བུ་ཆོས་
ཅན། ཡུལ་ཕྱི་རོལ་དེར་ཁྱད་པར་ཡོད་པ་མིན་པ་གཅིག་པོ་དེ་ཡིད་དུ་འོང་མི་འོང་བར་མར་
གོམས་པ་ཡི་ནི་ཁྱད་པར་ལས། བློ་ལ་དགའ་གདུང་བཏང་སྙོམས་ཀྱི་ཁྱད་པར་མི་འགྱུར་བར་

ཐལ། བདེ་སོགས་ཕྱི་དོན་ཡིན་པར་འདུག་པའི་ཕྱིར། 
སྒྲ་སོགས་བདེ་སོགས་ཀྱི་བདག་ཉིད་ཡིན་པ་ལྟར། ནང་གི་བློ་ཡང་བདེ་སོགས་ཀྱི་བདག་
ཉིད་ཡིན་པས། གོམས་པས་ཁྱད་པར་དུ་འགྱུར་བ་མི་འགལ་ཞེ་ན། སྐྱེས་བུ་ཆོས་ཅན། ཕྱི་ཡི་
སྒྲ་སོགས་དེ་བདེ་སོགས་ཀྱི་བདག་ཉིད་ཡིན་ཞེས་ཇི་ལྟར་རྟོགས་ཏེ་མི་རྟོགས་པར་ཐལ། སིམ་
གདུང་བར་མར་མྱོང་བ་དེ་བློ་ཁོ་ནའི་བདེ་སོགས་ཡིན་པ་དེ་ནི་ཏེ་དེ་ཡི་ཕྱིར། 
གལ་ཏེ་རིགས་ནི་ཐ་དད་དག་གཟུང་འཛིན་མིན་པར་འགྱུར་ཏེ། བེམ་རིག་དུ་འདོད་པས་
སོ་ཞེ་ན། ཤེས་རིག་གི་སྐྱེས་བུ་ནི་ཆོས་ཅན། བདེ་སོགས་ཀུན་གྱི་འཛིན་བྱེད་མིན་པར་འགྱུར། 
དེ་དང་རིགས་མི་མཐུན་པའི་ཕྱིར། དེར་ཐལ། བདེ་སོགས་བེམ་པོ་ཁྱོད་ཤེས་པ་ཡིན་པས་སོ། 
། འདོད་ན། བདེ་སོགས་ཟ་བ་པོ་ཉིད་མིན་པ་ཉམས་པར་ཐལ། འདོད་པ་དེས་ནའོ། །
དགག་པ་འདིས་ནི་རིགས་མི་མཐུན་རྒྱུ་འབྲས་སུ་མི་རུང་བས། སྒྲ་སོགས་དང་བློའམ་
ཆོས་ཅན་རྒྱུ་འབྲས་ཡིན་པས་གཅིག་ཡིན་པ་ལྟར་སྒྲ་སོགས་ཀྱང་བདེ་སོགས་དང་གཅིག་
ཡིན་པ་དེས་བསལ་ལོ། །ཤེས་རིག་ཆོས་ཅན། སྒྲ་སོགས་རྒྱུ་འབྲས་སུ་མི་རུང་བར་ཐལ། སྒྲ་
སོགས་དང་རིགས་མི་མཐུན་པས་སོ། །
རྟགས་བསལ་ཁས། ཡང་བློའམ་ཆེན་པོ་བདེ་སོགས་དང༌། རྣམ་པ་བཞག་འཇོག་གི་རྒྱུ་
འབྲས་མིན་པར་ཐལ། དེ་དང་གཟུང་བ་དང་འཛིན་པ་ཉིད་དུ་མེད་པའི་ཕྱིར། 
གཟུང་འཛིན་དུ་ཡོད་པས་རྒྱུ་འབྲས་སུ་ཡོད་ན། གཞན་ཤེས་རིག་ཆོས་ཅན། བདེ་སོགས་
དང་རྒྱུ་འབྲས་དེ་ནི་ཡིན་པར་འགྱུར། དེ་དང་གཟུང་འཛིན་ཡིན་པས་སོ། །བདེ་སོགས་དེ་ནི་
ཆོས་ཅན། ནང་ཉིད་མིན་ཏེ། གོམས་པ་ལས་སིམ་གདུང་གི་ཁྱད་པར་དུ་འགྱུར་བ་དེ་ཡི་ཕྱིར། 
སེམས་ཏེ་ཤེས་པ་ཡིན་ཏེ། མྱོང་བྱེད་ཀྱིས་མྱོང་བྱ་ཡིན་པའི་ཕྱིར། ཁྱབ་སྟེ། གང་གི་རང་བཞིན་
མྱོང་བ་སྟེ་ཤེས་པ་མིན་ན་མྱོང་བྱེད་ཤེས་པ་དེ་ནི་དེ་ཡི་མྱོང་བྱེད་མིན་པས་སོ། །

ཤེས་རིག་དེས་བདེ་སོགས་དེ་ཡི་རང་བཞིན་མྱོང་བ་མིན་པར་ཡུལ་དབང་བར་གྱི་བློ་
བེམ་པོ་ལ་གནས་པའམ་སྣང་བའི་བདེ་སོགས་ཀྱི་རྣམ་པ་དེ་རིག་སྟེ་མྱོང་ངོ་ཞེ་ན། སྐྱེས་བུ་
ཆོས་ཅན། སིམ་གདུང་ལ་སོགས་པར་མངོན་སུམ་དུ་མྱོང་བ་དང༌། མྱོང་བ་ལྟར་དྲན་པའི་རྣམ་
པ་ཅན་གྱི་མྱོང་བ་ཤེས་པ་ལས་མ་རྟོགས་པའི་ཡུལ་དབང་བར་འདིར་བློ་བེམ་པོ་གང་ཡང་
ཡོད་པ་མ་ཡིན་པར་ཐལ། ཡིད་དུ་འོང་མི་འོང་པའི་དོན་དེ་དང་དེ་ལ་བརྟེན་ནས་བདེ་བ་དང་
སྡུག་བསྔལ་ལ་སོགས་པའི་མྱོང་བ་ཤེས་པ་གཅིག་ཉིད་དེ་རེ་རེ་འབྱུང་བར་འགྱུར་བར་མཐོང་
གིཡུལ་དབང་བར་དུ་གཞན་བློ་བེམ་པོ་ཚད་མས་མ་མཐོང་བའི་ཕྱིར། གལ་ཏེ་ལྕགས་གོང་
དང་མེ་ཐ་དད་ཡིན་ཡང་འདྲེས་པས་རྣམ་དབྱེ་མེད་པ་བཞིན་དུ་བློ་མྱོང་ཐ་དད་ཡིན་ཡང་འདྲེས་
པས་རྣམ་དབྱེར་མེད་ཅེ་ན། 
དངོས་པོ་ཀུན་ལ་ཆོས་ཅན། རྫས་ཐ་དད་ཀྱི་རྣམ་བཞག་ཉམས་པར་ཐལ། བདེ་སོགས་
སྔོ་སོགས་རྫས་ཐ་དད་དུ་དམིགས་ཀྱང་གཅིག་ཡིན་པས་སོ། །རྫས་ཐ་དད་མིན་བཞག་སྟེ། 
གཅིག་མེད་པར་ཐལ། བློ་ཤེས་རྫས་གཅིག་ཏུ་མངོན་སུམ་གྱིས་མཐོང་ཡང༌། རྫས་ཐ་དད་
དེ་ལྟར་ཡིན་པས་སོ། །དངོས་པོ་ཆོས་ཅན། ཐ་དད་ཀྱི་སྒྲུབ་བྱེད་གྲུབ་པ་མ་ཡིན་པར་ཐལ། 
གཅིག་ཏུ་དམིགས་པ་འདི་གཅིག་གི་སྒྲུབ་བྱེད་མིན་པའི་ཕྱིར། དེས་ན་ཆོས་ཅན། དེ་ལྟར་གང་
མིན་པ་ཐ་དད་དུ་དམིགས་པས་ཐ་དད་དུ་གྲུབ་སྟེ། ཐ་དད་མེད་པར་མྱོང་བས་གཅིག་ཡིན་
པའི་ཕྱིར། ཆོས་ཅན། ཐ་དད་དང༌། ཐ་དད་མེད་པའི་རྟེན་ཅིས་ཏེ་སྒྲུབ་བྱེད་མེད་པར་ཐལ། 
སྡུག་བསྔལ་དང་དཀར་སོགས་བློ་ལས་ཐ་དད་དུ་སྣང་པ་དང་ཐ་དད་མིན་ལ། བློ་མྱོང་ཐ་དད་
མེད་པར་སྣང་ཡང༌། ཡིན་པའི་ཕྱིར། གལ་ཏེ་ཁྱེད་ལ་ཡང་སེམས་ཀྱི་འཁོར་དུ་ཚོར་བ་སེམས་
པ་སོགས་དུ་མ་ཡོད་ཀྱང༌། རེས་འགའ་མི་རྟོགས་པ་ལྟར། བློ་ཤེས་ཐ་དད་དུ་མེད་ཀྱང་དེར་
མི་རྟོགས་ཞེ་ན། ཤེས་བྱ་ཆོས་ཅན། འགའ་ཞིག་གི་ཚེ་བདེ་བ་ལྟ་བུ་གཅིག་ཆེས་གསལ་ཞིང་

རགས་པས་རེག་པ་སོགས་ངེས་པ་བསྒྲིབས་ཏེ་མ་ངེས་ན་ཡང༌། རེག་པ་སོགས་སེམས་བྱུང་
ཐ་དད་དེ་དུ་མ་ཡོད་པར་གྲུབ་པ་ཡིན་ཏེ། ནམ་ཡང་སེམས་ཀྱི་ཁྱད་པར་རྒྱུན་དག་ལ་རེག་པ་
ལ་སོགས་པའི་སེམས་བྱུང་ཐ་དད་ཡོད་པར་ནི་མཐོང་བའི་ཕྱིར། ཉིན་པར་སྐར་མ་མི་གསལ་
ཡང་མཚན་མོ་གསལ་བ་བཞིན། 
བཞི་པ་ནི། མདོར། རྣལ་འབྱོར་རྣམས་ཀྱི་བླ་མས་བསྟན། །མ་འདྲེས་པ་ཡི་དོན་ཙམ་
མཐོང༌། །ཞེས་པ་འགྲེལ་བ་ལ། རྣལ་འབྱོར་པའི་ཤེས་པ་ཐམས་ཅད་མངོན་སུམ་མིན་གྱི། 
སྔར་ལེའུ་གཉིས་པར་བཤད་པའི་བདེན་བཞི་དེ་དག་གི་རྣམ་པ་བཅུ་དྲུག་མངོན་སུམ་གྱིས་
མཐོང་བའི་བློ་དེ་ཆོས་ཅན། རྣལ་འབྱོར་མངོན་སུམ་ཡིན་ཏེ། ཡང་དག་པའི་དོན་བསྒོམས་པ་
ལས་བྱུང་བའི་འཕགས་པའི་རྟོག་བྲལ་མ་འཁྲུལ་བའི་ཤེས་པ་ཡིན་པའི་ཕྱིར། 
རྣལ་འབྱོར་མངོན་སུམ་ཆོས་ཅན། སྒྲ་དོན་འཛིན་པའི་རྟོག་པའི་དྲྭ་བ་རྣམ་པར་བསལ་
བ་ཡིན་ཏེ། སྒོམ་ཡུལ་བསལ་བ་ཉིད་དུ་སྣང་བས་སོ། །གོམས་པ་ལས་གསལ་བར་སྣང་བ་
གང་དུ་མཐོང་ཞེ་ན། ཤེས་བྱ་ཆོས་ཅན། གོམས་པ་གོམས་ཡུལ་གསལ་བར་སྣང་བ་ཡོད་དེ། 
འདོད་ཆགས་དང་འཇིགས་པ་དང༌། མྱ་ངན་གྱིས་བརླབས་ཏེ་སྨྱོ་བ་དང༌། རྐུན་པོ་དང༌། རྨི་
ལམ་ལ་སོགས་ཀྱིས་སེམས་སླད་པས་ཡང་དག་པ་མིན་པའི་གོམས་ཡུལ་མདུན་ན་གནས་པ་
བཞིན་དུ་ནི་མཐོང་བ་ཡོད་པས་སོ། །དེས་ན། ཤེས་པ་ཆོས་ཅན། གསལ་བར་སྣང་བའི་བློ་
ཡིན་ན་རྟོག་མེད་ཡིན་ཏེ། རྣམ་རྟོག་རྗེས་སུ་འབྲེལ་བ་ལས་རྣམ་རྟོག་ཡིན་ན་དོན་གསལ་བར་
སྣང་བ་མིན་པས་སོ། །དེར་ཐལ། རྟོག་པའི་ཡུལ་གསལ་བར་སྣང་བ་ཡོད་ན། རྨི་ལམ་ན་ཡང་
དྲན་པ་དེ་དང་དེ་འདྲའི་དོན་ལྡན་མིན་པས་ཏེ། རྨི་ལམ་གྱི་དྲན་པ་དེ་དེ་ལྟར་དྲན་དགོས་པ་ལ་
མི་གསལ་བར་དྲན་པས་སོ། །མི་བདེན་པའི་དོན་བསྒོམས་པས་གསལ་སྣང་དང་རྟོག་མེད་
མེད་པར་གྲུབ་མཐའ་ལས་བཤད་མོད། འདིར་ཡོད་པར་བཤད་པས་ཁ་བླངས་འགལ་ཞེ་ན། 

ཤེས་བྱ་ཆོས་ཅན། དེ་ལྟར་བཤད་པས་སངས་རྒྱས་པའི་གྲུབ་མཐའ་དང་འགལ་བའི་སྐྱོན་
མེད་དེ། 
མི་གཙང་ནས་ཅན་དུ་མཐོང་གི་བར་ལ། མི་བསུག་པ་དང་ཟད་པར་ས་ལ་སོགས་པ་མི་
བདེན་པའི་དོན་བསྒོམས་པས་གོམས་ཡུལ་གསལ་བར་སྣང་བ་སངས་རྒྱས་པའི་གྲུབ་མཐའ་
ལས་བཤད་པས་སོ། །
དེ་ཕྱིར་ནས་བློ་འབྲས་ཅན་ཀྱི་བར་ལ། ཟད་པར་ས་སོགས་སྒོམ་པ་རྫོགས་པའི་སོ་སྐྱེའི་
བློ་ཆོས་ཅན། དེ་ལྟར་གོམས་པས་གོམས་ཡུལ་གསལ་བར་སྣང་བ་སྐྱེར་རུང་སྟེ། དེ་ཡི་རྒྱུ་ཚང་
བས་སོ། །
དེ་ལ་སྔར་དཔྱད་དངོས་བཞིན་ཏེ། བདེན་བཞིའི་ཆོས་ཉིད་མངོན་སུམ་གྱིས་རྟོགས་པའི་
འཕགས་པའི་བློ་གང་ཡིན་དེ་ཆོས་ཅན། སྒོམ་བྱུང་མངོན་སུམ་ཚད་མར་འདོད་དེ། ཡང་དག་
པའི་དོན་ལ་བསླུ་བ་མེད་པ་ཅན་གྱི་འཕགས་པའི་མངོན་སུམ་ཡིན་པས་སོ། །ལྷག་མ་སོ་སྐྱེའི་
ཟད་པར་སྒོམ་པའི་མཉམ་བཞག་ཆོས་ཅན། མངོན་སུམ་མ་ཡིན་ཏེ། ཉེ་བར་བསླད་པའི་
འཁྲུལ་པ་ཡིན་པའི་ཕྱིར། མདོར། རྟོག་པའང་རང་རིག་ཉིད་དུ་འདོད། །དོན་ལ་མ་ཡིན་དེར་
རྟོགས་ཕྱིར། །ཞེས་པ་འཆད་དེ། 
རྟོག་པའི་ཤེས་པ་གང་དང་གང་ཡིན་པ་དེ་ཆོས་ཅན། སྤྱི་དེ་ལ་རྟོག་པ་ཡིན་ཏེ། དེ་ལ་
སྒྲ་དོན་འདྲེས་རུང་འཛིན་པའི་བློ་ཡིན་པས་སོ། །ཤེས་པ་ཀུན་ཆོས་ཅན། རང་རིག་ངོ་བོ་ལ་
མངོན་སུམ་ཡིན་ཏེ། རང་གི་ངོ་བོ་ལ་སྒྲ་དོན་མིན་ཞིང་མྱོང་བ་དེ་ཡི་ཕྱིར། 
གཉིས་པ་མངོན་སུམ་ལྟར་སྣང་ལ། མདོར། འཁྲུལ་དང་ཀུན་རྫོབ་ཤེས་པ་དང༌། །རྗེས་
དཔག་རྗེས་
སུ་དཔག་ལས་བྱུང༌། །དྲན་དང་མངོན་འདོད་ཅེས་བྱའོ། །མངོན་སུམ་ལྟར་སྣང་རབ་

རིབ་བཅས། །ཞེས་པ་འཆད་པ་ལ་གཉིས། དང་པོ། རྟོག་པ་མངོན་སུམ་ལྟར་སྣང་ནི་མངོན་
སུམ་ལྟར་སྣང་ཆོས་ཅན། ཁྱོད་ལ་རྣམ་པ་བཞིར་ཡོད་དེ། ཁྱོད་ཀྱི་ནང་ཚན་ལ་བརྡ་རྟེན་ཅན་
དང་དོན་གཞན་ལ་སྒྲོ་འདོགས་པ་དང༌། ལྐོག་ཏུ་གྱུར་པའི་དོན་ཅན་ཏེ་རྟོག་པའི་ཤེས་པ་རྣམ་
གསུམ་དང༌། རྟེན་པས་བསླད་པ་ལས་བྱུང་བ་རྟོག་མེད་འཁྲུལ་ཤེས་གཅིག་རྣམས་སུ་ཡོད་
པས་སོ། །དེ་ལས་རྟོག་པ་མངོན་སུམ་ལྟར་སྣང་གསུམ་སྟོན་པ་དེ། 
འཁྲུལ་དང་ཀུན་རྫོབ་ཤེས་པ་གཉིས་ཆོས་ཅན། རྟོག་པ་མངོན་སུམ་ལྟར་སྣང་དུ་བསྟན་
པ་ལ་དགོས་པ་ཡོད་དེ། དབང་སྐྱེས་དེ་དབང་ཤེས་མིན་པར་གྲུབ་དོན་དུ་དེར་བཤད་པས་སོ། 
། དེར་འཆད་པའི་རྒྱུ་མཚན་ནི། དེ་ཆོས་ཅན། །དེ་ཡོད་དེ་རིགས་པ་ཅན་སོགས་ཁྱེད་གསུམ་
འཁྲུལ་པ་དབང་ཤེས་སུ་འཁྲུལ་པ་མཐོང་བའི་ཕྱིར། རྗེས་དཔག་སོགས་བཞི་ཆོས་ཅན་རྟོག་
པར་གྲུབ་ཀྱང་མངོན་སུམ་ལྟར་སྣང་དུ་བརྗོད་པ་ལ་ནི་དོན་ཡོད་དེ། སྔ་མ་གཉིས་ཉིད་དབང་
ཤེས་མིན་པའི་བསྒྲུབ་པའི་མཐུན་དཔེར་བསྟན་པའི་ཆེད་དུ་དེ་ལྟར་བསྟན་པའི་ཕྱིར། དེ་
གཉིས་དབང་ཤེས་སུ་འཁྲུལ་རྒྱུ་ཅི་ཞེ་ན། 
བརྡ་རྟེན་དང་དོན་གཞན་ལ་སྒྲོ་འདོགས་པའི་རྣམ་པར་རྟོག་པ་དག་ཆོས་ཅན། དུས་
འགའ་ཞིག་གི་ཚེ་དབང་ཤེས་འཁྲུལ་པའི་རྒྱུ་ཡོད་པ་ཡིན་ཏེ། གཟུགས་འཛིན་དང་དམིགས་
རྒྱུར་འཛིན་པའི་མངོན་སུམ་དང༌། ཉེ་བར་འཇུག་པའི་རྒྱུ་མཚན་གྱིས་དེར་འཁྲུལ་བས་སོ། 
། དཔེ་དོན་སྦྱར་ན། 
ཇི་ལྟར་ལྐོག་ཏུ་གྱུར་པའི་དོན་ཅན་དྲན་པ་ལ་སོགས་རྟོག་པ་འདི་ཆོས་ཅན། མངོན་སུམ་
དོན་ལ་འཛིན་པར་མི་བྱེད་དེ། བརྡ་དྲན་པ་ལ་ལྟོས་པའི་ངང་ཚུལ་ཅན་ཡིན་པས་སོ། །དཔེ་དེ་
ལྟར། བུམ་པ་ལ་སོགས་པ་དག་ལ། སྤྱི་དང་རྫས་སུ་འཛིན་པའི་ཤེས་པ་ཆོས་ཅན། མངོན་
སུམ་ཡིན་པ་ལ་ནི་ཡོངས་སུ་ཉམས་པར་འགྱུར། ཉམས་མྱོང་དྲན་པ་མིན་པར་ཡོད་པ་མ་ཡིན་

ཏེ། ཡུལ་གྱི་བརྡ་དྲན་ནས་འཛིན་པའི་ཕྱིར། 
གཉིས་པ་རྟོག་མེད་མངོན་སུམ་ལྟར་སྣང་ནི། སློབ་དཔོན་ཕྱོགས་གླང་ཆོས་ཅན། མངོན་
གསུམ་ལྟར་སྣང་སྟོན་པའི་སྐབས་འདིར། ཁོ་བོས་བཞི་པར་བསྟན་པའི་མངོན་སུམ་ལྟར་སྣང་
བཤད་དེ། རྟོག་པ་དང་བྲལ་ཡང་མངོན་སུམ་མོ་ཞེས་སྔར་སྤྱིར་བཏང་ནས་རྟོག་པ་དང་བྲལ་
ཡང་འཁྲུལ་ན་མངོན་སུམ་མ་ཡིན་ནོ་ཞེས་དམིགས་ཀྱིས་གསལ་ཞིང་མ་འཁྲུལ་བ་མངོན་སུམ་
གྱི་མཚན་ཉིད་ལྷག་མ་སྟོན་པའི་སྐབས་སུ་རྟོག་པའི་སྡེ་ཚན་ལས་ལོགས་སུ་བཅད་དེ། མངོན་
སུམ་ལྟར་སྣང་རབ་རིབ་བཅས། ཞེས་བཤད་པས་སོ། །རབ་རིབ་བཅས་ཞེས་པའི་ཚིག་དེར་
ནི་ཆོས་ཅན། སླད་པ་མངོན་སུམ་ལྟར་སྣང་བསྟན་ཏེ། དབང་པོ་ལ་ཉེ་བར་གནོད་པ་བྱས་པ་
ལས་སྐྱེས་པའི་བློ་ཀུན་མངོན་སུམ་ལྟར་སྣང་དུ་བརྗོད་པའི་ཕྱིར། དེ་ལ་ཆོས་ཅན། རབ་རིབ་
ཁོ་ནས་འཁྲུལ་རྒྱུ་རྫོགས་པར་སྟོན་པ་མ་ཡིན་ཏེ། རང་རིག་འབའ་ཞིག་ཙམ་སྨོས་པ་ནི་དབང་
པོ་ལ་ཉེ་བར་གནོད་པ་ཐམས་ཅད་ནས་སྟོན་པར་བྱེད་པའི་ཕྱིར། ཟླ་བ་གཉིས་སྣང་གི་འཁྲུལ་
ཤེས་དེའང་ཆོས་ཅན། དབང་ཤེས་མ་ཡིན་གྱི། ཡིད་རྟོག་ཁོ་ནའོ་ཞེས་ཀུན་བཏུས་ཀྱི་འགྲེལ་
བྱེད་ཁ་ཅིག་སྨྲའོ། །མིག་གི་དབང་པོ་ལ་སོགས་པ་ཡང་དམིགས་པ་ཉིད་དུ་ཐལ་བར་འགྱུར་
ཏེ་སྔོན་པོ་དང་ཟླ་བ་གཉིས་ལ་སོགས་པ་སྣང་བའི་བློ་ཡི་རྒྱུ་ཡིན་ནོ། །ཞེས་བྱ་བའི་རྩོད་དྲུག་
དགག་པའི་ཀུན་བཏུས་ཀྱི་གཞུང་འདི་དང་དེ་འགལ་བ་ཡིན་ནོ། །དེ་འདྲའི་འཁྲུལ་ཤེས་ཆོས་
ཅན། ཡིད་རྟོག་མ་ཡིན་པར་ཐལ། རང་གི་བདག་རྐྱེན་མིག་དབང་ལས་དངོས་སུ་སྐྱེས་པས་
སོ། །རྟགས་ལུང་གིས་གྲུབ་བོ། །གལ་ཏེ་དབང་པོ་གཟུགས་ཅན་དེ་ཟླ་བ་གཉིས་འཛིན་གྱི་
རྒྱུད་པས་རྒྱུར་བཤད་པ་ཙམ་ཡིན་གྱི་དབང་ཤེས་ཀྱི་རྒྱུར་བཤད་པ་མ་ཡིན་ནོ་ཞེ་ན། དེ་འདྲའི་
ལུང་ཆོས་ཅན། དབང་པོ་གཟུགས་ཅན་ཟླ་བ་གཉིས་འཛིན་གྱི་ཡིད་རྟོག་གི་རྒྱུད་རྒྱུ་ཡིན་པ་ནི་
སྐབས་སུ་བབ་པའི་བརྗོད་བྱར་ཇི་ལྟར་འགྱུར་ཏེ། མི་གྱུར་བར་ཐལ། རྩོད་སྒྲུབ་དུ་དབང་པོའི་

ཤེས་པའི་སྤྱོད་ཡུལ་དག་བཤད་པ་ལ་སྤྱད་ནས་དགག་པ་སྟོན་པའི་གཞུང་ཡིན་པའི་ཕྱིར། 
རིགས་པས་དགག་པ་ནི། དབང་ཤེས་སུ་འཇོག་པའི་རྟེན་ནམ། མཚན་ཉིད་གང་ཡིན་དྲིས་
པས་གལ་ཏེ་ཤེས་པ་གང་དབང་པོ་གཟུགས་ཅན་ཡོད་མེད་ཀྱི་རྗེས་སུ་འཇུག་ལྡོག་བྱེད་པ་
ཅན་དེའོ་ཞེ་ན། དེ་འདྲའི་འཁྲུལ་ཤེས་ཆོས་ཅན། དབང་ཤེས་སུ་ཐལ། དེ་བྱེད་པར་མཚུངས་
པས་སོ། །གལ་ཏེ་དབང་པོ་གཟུགས་ཅན་འགྱུར་རྗེས་སུ་འགྱུར་བ་དེས་ནའོ་ཞེ་ན། དེ་ཆོས་
ཅན། དབང་ཤེས་ཡིན་པ་ཅི་ཕྱིར་བཟློག་སྟེ་དབང་ཤེས་སུ་ཐལ། རྟགས་དེ་དང་ལྡན་པ་ཉིད་
ཀྱི་ཕྱིར། 
དེ་འདྲའི་འཁྲུལ་ཤེས་འདིར་ཡང་ཆོས་ཅན། ཐག་ཁྲ་སྦྲུལ་སོགས་སུ་འཁྲུལ་བ་བཞིན། 
རབ་རིབ་ཀྱིས་དབང་པོའི་འགྱུར་བ་སླད་པ་ཡོད་ན་ཡང༌། ཡིད་རྟོག་གི་ཟླ་གཉིས་མེད་པར་
ངེས་པ་ཙམ་གྱིས་བཟློག་པར་འགྱུར་ལ། དབང་པོའི་སླད་པ་ལོག་ཀྱང་ཁྱོད་ལྡོག་པར་མི་
འགྱུར་བ་ཐལ། སྦྲུལ་འདུག་གོ་ཞེས་བརྗོད་པ་ལས་སྦྲུལ་འཛིན་སྐྱེ་བ་བཞིན་ཟླ་གཉིས་འདུག་
གི་ཞེས་བརྗོད་པ་ཙམ་གྱིས་ཀྱང་འགའ་ཞིག་གི་ཚེ་གཞན་རྒྱུད་ལའང༌། ཁྱོད་ཀྱི་རིགས་ཅན་
འགའ་ཞིག་འཇོག་པ་སྟེ་སྐྱེ་བར་ཐལ། ཡུལ་མཐོང་བརྡ་དྲན་ལ་ལྟོས་པར་ཐལ། རང་གིས་
སྣང་ཡུལ་གསལ་བར་མི་འགྱུར་བར་ཐལ། ཟླ་བ་གཉིས་འཛིན་གྱི་ཡིད་རྟོག་ཡིན་པས་སོ། །
དེ་འདྲའི་འཁྲུལ་ཤེས་དེ་གསལ་བར་སྣང་བས་རྟོག་མེད་ཡིན་ནམ་སྙམ་པ་བཟློག་པའི་
ཕྱིར་དུ། རབ་རིབ་བཅས་ཤེས་དམིགས་གསལ་སྨོས་ཞེས་པ། གཉིད་ལོག་པའམ་སད་པ་
ན། གསལ་བར་སྣང་བ་ཅན་གྱི་བློ་གང་ཡིན་པ་དེ་ནི་རྟོག་མེད་ཡིན་པས་ཁྱབ། སྔོ་འཛིན་མིག་
ཤེས་བཞིན། སད་ལོག་གཉིས་ཀར་ཡང་གསལ་བ་དེ་ལྟ་མིན་པར། མི་གསལ་ལ་འདྲེས་པར་
སྣང་ན། རྟོག་པ་ཡིན་པས་ཁྱབ། དྲན་ཤེས་བཞིན། རྟོག་མེད་འཁྲུལ་ཤེས་ཡོད་པ་དེའི་ཕྱིར། 
གཉིས་སྣང་གི་འཁྲུལ་ཤེས་ཆོས་ཅན། རྟོག་མེད་ཡིན་ཀྱང་ཚད་མ་ཉིད་ཡིན་པ་བཀག་སྟེ། 

འཇུག་ཡུལ་ལ་བསླུ་བས་ཕྱིར་རོ། །སློབ་དཔོན་ཕྱོགས་གླང་ཆོས་ཅན། རྟོག་མེད་མངོན་སུམ་
ལྟར་སྣང་བཞེད་དེ། ཟླ་བ་གཉིས་འཛིན་སོགས་རྟོག་མེད་འཁྲུལ་ཤེས་ཐམས་ཅད་མངོན་
སུམ་ལྟར་སྣང་དུ་སྟོན་པའི་དོན་དུ། མངོན་སུམ་ལྟར་སྣང་བ་ལ་རྟོག་འཁྲུལ་གཉིས་སུ་བཤད་
པའི་ཕྱིར་རོ། །
གསུམ་པ་ལ། བཅོམ་ལྡན་འདས་ཀྱིས་བྱ་བ་དེ་ཉིད་བྱེད་པོར་བརྗོད། ཞེས་གསུངས་པ་
བཤད་པའི་ཕྱིར་དང༌། ཚད་མ་མདོར། འབྲས་རྟོག་དང་ཚུལ་གཉིས་རང་རིག་སྒྲུབ་པ་བཤད་
པ་འགྲེལ་བ་ལ་གཉིས། 
གཙོ་བོ་ཚད་འབྲས་དང༌། ཚུལ་གཉིས་རང་རིག་རྒྱས་པར་བཤད་པ་གཉིས་ཀྱི་དང་པོ་ལ། 
འབྲས་རྟོག་དང་པོ་གཉིས་པ། དང་པོ་གཉིས་ཀྱི་སྒྲུབ་བྱེད་དོན་ལའང་འབྲས་རྟོག་གསུམ་པ་
གཅིག་ལ་གསུམ་དུ་ཕྱེ་བའང་རྫུན་པར་བཤད་པ་དང་ལྔ་སྟེ། 
དང་པོ་ནི། མདོར། བྱ་བ་དང་བཅས་པར་རྟོགས་པའི་ཕྱིར། །ཚད་མའི་འབྲས་བུ་ཉིད་
དུ་འདོད། །ཚད་མ་ཉིད་དུ་འདོགས་པ་སྟེ། །བྱ་བ་མེད་པའང་མ་ཡིན་ནོ། །ཞེས་པ་འཆད་པ་
ལ། ཁ་ཅིག་ན་རེ། དོན་འདྲ་དོན་རྟོགས་ཀྱི་སྒྲུབ་བྱེད་དུ་མི་འཐད་དེ། དོན་རྟོགས་བསྐྱེད་ནུས་
ན་འཇོག་ནུས་ལ། འཇོག་ནུས་ན་བསྐྱེད་ནུས་སོ་ཞེ་ན། དོན་རྟོགས་ཆོས་ཅན། དོན་འདྲའི་བྱ་
བ་ཡིན་ཞེས་པ་ཙམ་གྱིས་དེའི་སོགས་བྱ་བ་ཐམས་ཅད་མ་ཡིན་ཏེ། དེ་ཡི་རྣམ་བཞག་གི་བྱ་བ་
ཙམ་ཡིན་པས་སོ། །དོན་འདྲ་ཆོས་ཅན། ལས་དེ། བྱ་བ་དོན་རྟོགས་ཀྱིས་སྒྲུབ་པར་བྱེད་པ་
ཡིན་ཞེས་པ་ཙམ་གྱིས་དེ་ཡི་སྐྱེད་བྱེད་སོགས་སྒྲུབ་བྱེད་ཐམས་ཅད་མ་ཡིན་ཏེ། འབྲས་གང་
ཡིན་པ་སྟེ་དོན་རྟོགས་འཇོག་ནུས་པའི་ཆ་དེ་ནས་དེ་ཡི་སྒྲུབ་བྱེད་ཡིན་པས་སོ། །སྒོ་ལྔའི་ཤེས་
པ་ནི་ཆོས་ཅན། རང་གི་འཛིན་རྣམ་ཐ་དད་པ་ཙམ་གྱིས་དོན་རྟོགས་སོ་སོར་འབྱེད་མི་ནུས་ཏེ། 
དེ་ལ་ཉམས་མྱོང་ཙམ་དུ་ནི། འདྲ་བའི་བདག་ཅན་ཏེ་གཟུགས་སོགས་སོ་སོ་རིག་ཙམ་དུ་འདྲ་

བ་ཉིད་ཡིན་པས་སོ། །ཆོས་ཅན། དོན་རྟོགས་དེའི་བདག་ཉིད་དེ་རང་བཞིན་བཟུང་རྣམ་ཉིད་
དུ་འགྱུར་བ་ཡིན་ཏེ། གང་གི་ལས་ནི་སོ་སོ་ལ་རྣམ་འབྱེད་དེ་རྗེས་ཀྱི་ངེས་ཤེས་ཀྱིས་གཟུགས་
སོགས་རྟོགས་པའི་དོན་རྟོགས་སོར་སོར་འབྱེད་པས་སོ། །གལ་ཏེ་དབང་པོ་ཐ་དད་པས་དོན་
རྟོགས་ཐ་དད་པར་འཇོག་ཅེས་བྱེ་བྲག་པ་ཟེར་ན། རྒྱུ་དབང་དོན་དག་ཆོས་ཅན། ཁྱེད་རྣམས་
ཐ་དད་ཡོད་ཀྱང་ཐ་དད་ཀྱི་ལས་སྟེ་ཡུལ་སོ་སོ་ལ་རིག་ཙམ་དུ་ཐ་དད་མེད་པའི་སྒོ་ལྔའི་དབང་
ཤེས་འདི་དོན་རྟོགས་ཐ་དད་པར་ནི་ངེས་ཏེ་འཇོག་བྱེད་མ་ཡིན་པར་ཐལ། ཤེས་པའི་བདག་
ཉིད་དུ་གྱུར་པ་མིན་པས་སོ། །
རྒྱུ་མཚན་དེའི་ཕྱིར་འདི་དག་ཐ་དད་པ་སྟེ། བཟུང་རྣམ་སོ་སོ་བ་ཆོས་ཅན། གཟུགས་
སོགས་རྟོགས་པའི་དོན་རྟོགས་སོ་སོ་དེ་ཡི་སྒྲུབ་བྱེད་དུ་གྲུབ་པ་ཅན་ཡིན་ཏེ། ཁྱོད་ལས་ཁྱོད་
ཀྱིས་མིག་ཤེས་འདིས་གཟུགས་འདི་རྟོགས་པ་ཡིན་ཞེས་སོགས། བྱེད་པ་ཡི་ནི་ལས་ངེས་ཏེ། 
བྱ་བ་དོན་རྟོགས་སོ་སོར་འཇོག་བྱེད་ཡིན་པས་སོ། །དབང་པོ་གཟུགས་ཅན་ཆོས་ཅན། ཁྱོད་
གསལ་མི་གསལ་གྱི་རྣམ་པ་འགས་ཤེས་པའི་རང་བཞིན་ཐ་དད་པར་ནི་བྱེད་ན་ཡང༌། སྒོ་
ལྔའི་དབང་ཤེས་འདི་ནི་དོན་གཟུགས་སོགས་དང་ཡུལ་ཡུལ་ཅན་དུ་འབྲེལ་བའི་འཇོག་བྱེད་
མིན་པར་ཐལ། དོན་གྱི་ངོ་བོ་ལས་གཞན་ཏེ། གཟུགས་སོགས་ཀྱི་རྣམ་པར་སྣང་བ་མ་ཡིན་
པས་སོ། །གཞལ་བྱའི་རང་བཞིན་ཉིད་དེ་བློ་རང་ཉིད་གཟུགས་སོགས་ཀྱི་རྣམ་པར་སྣང་བ་
ཆོས་ཅན། གཞལ་བྱ་སྟེ། ཡུལ་གཟུགས་སོགས་རྟོགས་པའི་སྒྲུབ་བྱེད་ཡིན་ཏེ། དེ་ཡི་འཇོག་
བྱེད་ཡིན་པས་སོ། །དོན་རྟོགས་ཀྱི་སྒྲུབ་བྱེད་དོན་འདྲ་ལས་གཞན་དབང་སོགས་ཡིན་ན། སྒོ་
ལྔའི་དབང་ཤེས་འདི་ནི་ཆོས་ཅན། དེ་ལ་གཟུགས་སོགས་དང་ཡུལ་ཡུལ་ཅན་གྱི་འབྲེལ་པ་
མི་འགྲུབ་པར་ཐལ། དོན་འདྲ་མེད་པར་དབང་སོགས་ཀྱི་དོན་རྟོགས་སོ་སོར་འཇོག་པས་སོ། 
། རྟགས་ཁས། དོན་འདྲ་ཡང་དོན་རྟོགས་ལས་རྫས་གཞན་ཡིན་ཞེ་ན། དོན་འདྲ་དེ་ཡང་ཆོས་

ཅན། འབྲས་བུ་དོན་རྟོགས་ཁྱོད་ལས་དོན་གཞན་མིན་ཏེ། དོན་རྟོགས་དེ་ཡི་བདག་ཉིད་ཡིན་
པ་དེས་ནའོ། །འདྲ་བ་དོན་རྟོགས་བྱེད་པ་པོའི་ཤེས་པ་ལས་རྫས་ཐ་མི་དད་ན། དེ་གཉིས་བྱ་
བྱེད་དུ་མི་རུང་སྟེ། སྐྱེས་བུས་སྟ་རེས་ཤིང་གཅོད་པ་བཞིན་ཞེ་ན། དབང་ཤེས་ལས་དེ་ཆོས་
ཅན། རང་གི་ལས་གཟུགས་སོགས་ལ་ནི་བྱེད་པ་དང་བཅས་པ་ལྟ་བུར་སྣང་སྟེ། དོན་གཟུགས་
སོགས་རྟོགས་པའི་བདག་ཉིད་ཡིན་པར། ཁྱབ་སྟེ། ཆ་དེ་ནས་བྱ་བ་བྱེད་པར་བཞག་པས་སོ། 
། རྟགས་གྲུབ་སྟེ། གཟུགས་དེའི་བདག་ཉིད་དེ་རྣམ་པར་སྤངས་ནས་རྣམ་པ་དེ་འཛིན་པ་ཡིན་
པའི་ཕྱིར། དེས་ན་དོན་འདྲ་དོན་རྟོགས་བྱེད་པ་པོ་ཤེས་པ་གཅིག་གི་ཆར་གྲུབ་བོ། །ཆོས་ཅན་
བདག་ཉིད་དེ་གཟུགས་སོགས་ཉིད་རྗེན་ཆེར་དུ་སྣང་ནས་འཛིན་པར་བྱེད་པ་པོ་ཡིན། 
དེ་ཡང་གཟུགས་སོགས་དེ་ཡི་རྣམ་པར་སྣང་བའི་དབང་གིས། དེ་རྟོགས་པར་བཞག་
པའི་ཕྱིར། དཔེར་ན་ནས་ཞེས་བརྗོད་ཀྱི་བར་གྱི་དོན། བུས་ཕ་ཡི་གཟུགས་མི་འཛིན་ཀྱང་ཕ་
དང་འདྲ་བར་འབྱུང་བས་ཕ་ཡི་གཟུགས་འཛིན་ཞེས་བརྗོད་པ་བཞིན། 
དོན་འདྲ་བོར་ནས་དོན་རྟོགས་འཇོག་མི་ནུས་པ་དེ་ཡི་ཕྱིར། མཐོང་བ་སྟེ་དོན་ལ་ལྟ་བའི་
ཤེས་པ་དང༌། དབང་པོ་དང༌། དབང་དོན་འབྲེལ་པའམ་ཕྲད་པ་དང༌། སྤྱི་ཡོན་ཏན་སོགས་
ཁྱད་པར་གྱི་བློ་དེ་དག་ཆོས་ཅན། དོན་རྟོགས་ཀྱི་རྣམ་འཇོག་གི་ཚད་མ་ཉིད་དུ་མི་འདོད་དེ། 
འདོད་པར་མི་རིགས་པར་ཐལ། ཁྱེད་དང་བྱ་བ་དོན་རྟོགས་ཀྱི་བར་དུ། དེ་འཇོག་ནུས་གཞན་
གྱིས་ཆོད་ནས་ཁྱོད་ཀྱིས་དེ་འཇོག་མི་ནུས་པའི་ཕྱིར། བྱ་བ་དོན་རྟོགས་ཆོས་ཅན། ཁྱོད་ལ་ནི་
དབང་སོགས་བྱེད་པ་ཐམས་ཅད་ཉེ་བར་སྦྱོར་ན་ཡང་དོན་རྟོགས་འཇོག་བྱེད་མ་ཡིན་ཏེ། ཆོད་
པའི་ཐ་མ་མ་ཆོད་པར་ཐ་དད་དེ། ཁྱོད་འཇོག་བྱེད་ཀྱི་དོན་འདྲ་གང་ཡིན་པ་དེ་ཡི་སྟེ་ཁྱོད་ཀྱི་
སྒྲུབ་བྱེད་དམ་རང་འདོད་པས་སོ། །དེ་དག་སོ་སོར་དགག་པ་སྟོན་པ་ནི། དབང་པོ་གཟུགས་
ཅན་ཆོས་ཅན། དོན་རྟོགས་སོ་སོར་འཇོག་ནུས་འདི་འདྲ་ཁྱོད་ལ་ཡོད་པ་མ་ཡིན་ཏེ། ཁྱོད་

དབང་ཤེས་ཀུན་གྱི་མཚུངས་རྒྱུ་སྟེ་རྒྱུ་ཐུན་མོང་བ་ཡིན་པའི་ཕྱིར། ཆོས་ཅན། ཁྱོད་གསལ་མི་
གསལ་གྱིས་དབང་ཤེས་གསལ་མི་གསལ་སོགས་ཐ་དད་ཀྱང༌། འདི་འདི་ཤེས་བྱ་སྟེ། འདི་
གང་ལ་སྟེ་དོན་རྟོགས་སོ་སོར་འཇོག་བྱེད་མ་ཡིན་པར་ཐལ། ཁྱོད་དབང་ཤེས་རྣམས་ལ་རྣམ་
པ་ཐ་དད་པར་སྣང་བ་མེད་པས་སོ། །
དབང་པོ་ཚད་མ་མ་ཡིན་པ་བསྟན་པ་འདིས་ནི་བཤད་པ་ཡིན་ཅི་ཞེ་ན། ལྷག་མ་དོན་ལྟ་
སོགས་ཚད་མ་ཡིན་པ་ལ་དགག་པའོ། ཤེས་བྱ་ཆོས་ཅན། དོན་ལ་ལྟ་བའི་ཤེས་པ་དོན་རྟོགས་
ཀྱི་ཚད་མ་མ་ཡིན་པར་ཐལ། དེ་ཚད་མས་མ་གྲུབ་པའི་ཕྱིར། དོན་འདྲ་མེད་པས་སོ། །བྱེ་བྲག་
རིགས་པ་ཅན་པ་ན་རེ། ཁྱད་པར་གྱི་བློ་ཚད་མ་ཞེ་ན། སྤྱི་སོགས་འཛིན་པའི་ཁྱད་པར་གྱི་བློ་
ཡང་ཆོས་ཅན། ཁྱད་པར་ཅན་རྫས་འཛིན་གྱི་བློ་དང་དོན་རྟོགས་ཐ་དད་དུ་མེད་པར་ཐལ། དེ་
ཡི་དངོས་ཏེ་བཟུང་རྣམ་མེད་པས་སོ། །བློ་གཞན་ཁྱད་པར་ཅན་རྫས་འཛིན་དག་ཀྱང་ཆོས་
ཅན། །ཁྱད་པར་གྱི་བློ་དང༌། དོན་རྟོགས་སོ་སོར་མི་འགྲུབ་པ་དེ་བཞིན་དུ་ཐལ། གཟུང་རྣམ་
མེད་པས་སོ། །ཡང་དེ་ཆོས་ཅན། སྒྲུབ་བྱེད་དུ་མི་འདོད་པ་སྟེ། ཚད་འབྲས་སུ་མི་རིགས་པར་
ཐལ། གཅིག་ཡུལ་གཅིག་གིས་རྟོགས་མི་སྲིད་པའི་ཡུལ་ཐ་དད་ཡིན་པའི་ཕྱིར། 
དེ་གཉིས་བཟུང་དོན་གཅིག་ཡིན་ཞེ་ན། ཁྱད་པར་གྱི་བློ་ཡི་ཡུལ་ཆོས་ཅན། གཉིས་པ་
ཁྱད་པར་ཅན་གྱི་བློ་ཁྱོད་འཇལ་བྱེད་དུ་དོན་མེད་པར་ཐལ། ཁྱད་པར་གྱི་བློས་རྟོགས་ཟིན་
བྱེད་པ་མ་ཉམས་པས་སོ། །བློ་དེ་གཉིས་ཆོས་ཅན། རིམ་བཞིན་འབྱུང་བ་མེད་པར་འགྱུར། 
བཟུང་དོན་གཅིག་ལས་དངོས་སུ་སྐྱེས་པས་སོ། །བློ་གཉིས་ནི་ཅིག་ཆར་འབྱུང་བར་འདོད་ཅེ་
ན། དེ་ཡི་ཕྱིར། དེ་གཉིས་ཆོས་ཅན། བསྐྱེད་བྱ་སྐྱེད་བྱེད་ཀྱི་བསྒྲུབ་བྱ་སྒྲུབ་བྱེད་དུ་མེད་པར་
འགྱུར་རོ། །ཤེས་པའི་ཆ་འདྲ་བ་དོན་རྟོགས་དག་ཆོས་ཅན། ཅིག་ཆར་འབྱུང་ཡང༌། བྱ་བྱེད་དུ་
རུང་སྟེ། དེ་རྣམ་བཞག་ལ་བརྟེན་ནས་ཏེ་ཁྱེད་གཉིས་རྣམ་པར་བཞག་འཇོག་ཡིན་པས་བསྒྲུབ་

བྱ་སྒྲུབ་བྱེད་དུ་བཞག་པས་སོ། །བྱེ་བྲག་པ་ན་རེ། དབང་དོན་འབྲེལ་པ་ཚད་མའོ་ཞེ་ན། ཤེས་
བྱ་ཆོས་ཅན། དབང་དོན་འབྲེལ་པ་དེ་དོན་རྟོགས་ཀྱི་ཚད་མ་མ་ཡིན་པར་ཐལ། མིག་དབང་དེ་
གཟུགས་སྒྲ་དྲི་རོ་རེག་བྱ་རྣམས་དང་བདག་ཉིད་ཀུན་གྱི་འབྲེལ་ན་ཡང༌། མིག་ཤེས་ཀྱིས་ཆོས་
འགའ་ཞིག་སྟེ་གཟུགས་རྟོགས་པར་འགྱུར་བས་ཕྱིར། 
ཚད་མ་ཡིན་ན། མིག་ཤེས་ཆོས་ཅན། གཟུགས་རྟོགས་ཀྱི་དྲི་རོ་མ་རྟོགས་པའི་ངེས་པ་
འདིར་ནི་མི་འགྱུར་བར་ཐལ། རང་གི་བདག་རྐྱེན་མིག་དབང་དེ་གཟུགས་སྒྲ་དྲི་རོ་སོགས་
དང་འབྲེལ་བར་བྱེ་བྲག་མེད་པའི་ཕྱིར། 
འོ་ན་ཚད་མ་བ་གང་ཞེ་ན། དབང་ཤེས་ཆོས་ཅན། དོན་འདྲ་དེ་དོན་རྟོགས་འདི་ཡི་རྣམ་
འཇོག་གི་ཚད་མ་ཡིན་གྱི། དབང་དོན་འབྲེལ་པ་དེ་མིན་ཏེ། འབྲེལ་པ་ཐ་དད་མེད་ཀྱང༌། དོན་
འདྲ་གང་ལས་དོན་རྟོགས་ཐ་དད་དུ་མཚོན་ནུས་པའི་ཕྱིར། གལ་ཏེ་བདག་གི་ཡོན་ཏན་འདུས་
བྱས་ལ་དོན་ཐ་དད་དུ་སྐྱེ་དོན་འདྲ་དོན་མེད་དོ་ཞེ་ན། ཆོས་ཅན་འདུས་བྱས་ལ་ནི་མིན་པ་སྟེ་
ཕྱོགས་སྔ་དེ་མ་ཡིན་པར་ཐལ། དེ་དངོས་ཏེ་དོན་རྣམ་མེད་ན་དོན་རྟོགས་སོ་སོར་སྐྱེད་བྱེད་ཀྱི་
འདུས་བྱས་དེ་ཡང་བཞག་ཏུ་མེད་པའི་ཕྱིར་གལ་ཏེ་འདྲ་བ་དོན་རྟོགས་གཅིག་ཡིན་པས་བྱ་
བྱེད་དུ་འགལ་ལོ་ཞེ་ན། གཉིས་པ་དོན་རྟོགས་ཆོས་ཅན། གཅིག་ཡིན་པར་མི་རྟོགས་ཏེ། ཆོས་
དེ་ལྡོག་པ་ཐ་དད་པར་ཁས་ལེན་པའི་ཕྱིར། དངོས་སུ་སྟེ། རྫས་ཐ་དད་མེད་པར་འདོད་དེ། 
ཤེས་པ་གཅིག་གི་ཆ་ཡིན་པས་སོ། །སྟ་རེས་ཤིང་གཅོད་པ་སོགས་བྱ་བྱེད་ཐ་དད་པ་ཐམས་
ཅད་དག་ཆོས་ཅན། སྒྲོ་བཏགས་པ་ཙམ་དེ་ལྟར་རྣམ་པར་གནས་ཏེ། རྟོག་པའི་སྣང་ཡུལ་
ཙམ་ཡིན་པས་སོ། །དེ་དག་ཆོས་ཅན། བྱ་བྱེད་རྫས་སུ་དུ་བདེན་པ་མ་ཡིན་ཏེ། བྱ་བྱེད་དུ་སྒྲོ་
བཏགས་པ་ཙམ་གྱིས་འཇུག་པའི་ཕྱིར་རོ། །མདོར། ཡང་ན་རང་རིག་འབྲས་བུ་སྟེ། །ཞེས་པ་
འཆད་པའི་འབྲས་རྟོགས། 

གཉིས་པ་ལ་གཉིས། བཟུང་འཛིན་བདེན་པ་བཀག་པ་དངོས། ཕྱི་རོལ་མེད་པས་ཚུལ་
གཉིས་སྒྲུབ་པའོ། །དང་པོ་ནི། དོན་སྨྲ་བའི་འབྲས་རྟོག་དེ་འགོག་སྟེ། མདོ་སྡེ་པ་ལ། དོན་རིག་
དེ་གང་ཡིན་ཞེས་དྲིས་པས། ཡུལ་ལྔ་མངོན་སུམ་དུ་རིག་པ་གང་ཡིན་པ་འདི་ཉིད་དེ། དེ་རྒྱུད་
སོ་སོ་རང་རིག་གིས་འགྲུབ་མོད། ཅེ་ན། 
དབང་ཤེས་དེ་ནི་འཇོག་བྱེད་གང་གིས་ཕྱི་རོལ་རིག་པའི་དོན་རིག་ཏུ་འཇོག་པ་ཡིན་ཞེས་
དྲིས་སོ། །ཕྱི་རོལ་དང་འདྲ་བ་ལས་དེར་འཇོག་པ་ཡིན་ཞེ་ན། ཤེས་བྱ་ཆོས་ཅན། དེ་ལས་དེར་
འཇོག་པ་མི་འཐད་པར་ཐལ། དེ་ལས་དེས་ཁྱབ་པ་འཁྲུལ་བར་འགྱུར་བས་ཕྱིར་ཏེ། སྐྲ་སྣང་
དབང་ཤེས་འཁྲུལ་པས་མ་ངེས་པས་སོ། །དབང་ཤེས་འདི་ཡི་མྱོང་བྱའམ་རིག་བྱ་དེ་གང་ལས་
ཡིན་ཏེ་མེད་པར་ཐལ། འོན་ཏེ་ཕྱི་རོལ་མེད་པས་སོ་ཞེ་ན། སེམས་ཙམ་པ་ཆོས་ཅན། དབང་
ཤེས་ཀྱིས་ཕྱི་རོལ་རིགས་ཚུལ། མདོ་སྡེ་པས་ཁྱོད་ལ་འདྲི་བ་མི་རིགས་པར་ཐལ། དེ་ཉིད་མདོ་
སྡེ་པ་ལས་རྣམ་དཔྱོད་དེ་རྟོགས་པར་འདོད་པ་ཡིན་གྱི། དེ་རིགས་པ་རྣམ་དག་གིས་འགོག་
བཞིན་པའི་སྐབས་འདིའི་ནི་ཕྱིར། གལ་ཏེ་ཤེས་པ་དོན་དང་འདྲ་ན། རྡུལ་ཕྲན་རེ་རེ་བ་དང་
འདྲའམ། ཚོགས་པ་དང་འདྲ། 
དང་པོ་ལྟར་ན། དབང་ཤེས་ཆོས་ཅན། རྡུལ་ཕྲན་དེ་དག་རྒྱུ་མཚན་གང་གི་ཡིན་ན། ཁྱོད་
དེ་དང་འདྲ་བར་སྐྱེད་བྱེད་ཡིན་ཏེ་མ་ཡིན་པར་ཐལ། ཁྱོད་རགས་པར་སྣང་བས་སོ། །གཉིས་
པའང་མི་རིགས་ཏེ། རྡུལ་ཚོགས་པ་ལ་རགས་པ་གཅིག་མེད་པས་སོ། །ཆོས་ཅན། ཁྱོད་ཕྱི་
རོལ་དོན་དང་དངོས་དེ། བ་མ་ཡིན་པར་ཐལ། དེ་ཕྲ་རགས་གང་དང་ཡང་འདྲ་བ་མ་གྲུབ་པའི་
ཕྱིར། འདྲ་བ་ཡིན་དུ་ཆུག་ནའང་དབང་ཤེས་ཆོས་ཅན། དོན་དང་འདྲ་བ་ལས་དོན་མྱོང་བའི་
ངོ་བོས་ཏེ་འཛིན་པ་ཉིད་དུ་སྒྲུབ་པར་ནུས་པ་མ་ཡིན་པར་ཐལ། དེ་ལ་དེས་ཁྱབ་པ་འཁྲུལ་པ་
ཅན་ཡིན་པས་སོ། །གལ་ཏེ་འདྲ་བ་ཁོ་ནས་མ་ཡིན་གྱི། དེ་འདྲ་བ་དང༌། དོན་དེ་དང་འདྲ་བ་

དང། དེ་ལས་བྱུང་བ་དེ་མྱོང་བ་སྟེ། དོན་རིག་པའི་མཚན་ཉིད་ཡིན་ཞེ་ན། 
སྔོ་འཛིན་མིག་ཤེས་ཀྱི་རྗེས་སུ་སྐྱེས་པའི་སྔོན་པོ་དྲན་པའི་བློ་ཆོས་ཅན། རང་དང་དོན་ཏེ་
ཡུལ་མཚུངས་པ་ཅན་གྱི་རྣམ་པར་ཤེས་པ་རང་གི་དེ་མ་ཐག་རྐྱེན་ཡིན་པ་དེ་མྱོང་བ་སྟེ། རང་
གི་བཟུང་ཡུལ་དུ་ཐལ། དེ་དང་སྐྱེས་ལ་འདྲ་བས་སོ། །ཁོ་བོས་འདི་མཐོང་འདི་ཐོས་ཞེས་བྱ་
བར་ཡུལ་གང་ལ་བློ་ནི་ངེས་པར་ནི་སྐྱེ་བའི་ཡུལ་དང་དབང་ཤེས་དེས་བཟུང་དོན་དུ་བྱས་ནས་
མྱོང་བ་སྟེ། འཛིན་པའི་མཚན་ཉིད་ཡིན་པས་སྐྱོན་མེད་དོ་ཞེ་ན། སྒྲ་སྣང་བ་དང༌། གཟུགས་
མཐོང་པའི་དབང་ཤེས་དེ་དག་ཆོས་ཅན། རྒྱུུ་མཚན་གང་གིས་ཕྱི་དོན་དང་བཟུང་ཡུལ་དང་
བཟུང་ཡུལ་ཅན་དུ་དྲན་ཤེས་ཀྱིས་ངེས་པ་དེ་ཕྱི་དོན་བཟུང་ཡུལ་དུ་བྱས་ནས་འཛིན་བ་དེ་ཡི་
སྒྲུབ་བྱེད་ཡང་དག་ཡིན་པར་འདོད་དེ། མ་ཡིན་པར་ཐལ། ཕྱི་དོན་ཁྱོད་ཀྱི་བཟུང་ཡུལ་དུ་ཉེ་
བ་དེ་ཉིད་དཔྱད་བྱ་སྟེ། ཚད་མས་མ་གྲུབ་པས་སོ། །ཁྱབ་སྟེ། ལྟ་བ་པོས་ཏེ། དབང་ཤེས་ཀྱིས་
ཕྱི་དོན་མཐོང་ཞེས་ངེས་པའི་དྲན་ཤེས་དོན་མཐུན་ཡིན་ན། དབང་ཤེས་དང་ཕྱི་དོན་དེ་དག་
ཡུལ་ཡུལ་ཅན་དུ་འབྲེལ་བ་ལ་བརྟེན་ནས་སྐྱེ་དགོས་པས་སོ། །སྔོན་བཞིན་དབང་ཤེས་དེའང་
ཆོས་ཅན། གཞན་ཕྱི་རོལ་འགའ་ཞིག་གི་མྱོང་བྱེད་མིན་ཏེ། དེའི་མྱོང་བྱ་དེ་རང་གི་བདག་ཉིད་
ཡིན་པས་སོ། །འོ་ན་མངོན་སུམ་གྱིས་གཟུགས་སོགས་སོ་སོར་མྱོང་ཞེ་ན། མིག་ཤེས་ཀྱིས་
མངོན་སུམ་དུ་སོ་སོར་རིག་བྱ་ཡང་ཆོས་ཅན། མིག་ཤེས་དང་གཟུང་འཛིན་དུ་བདེན་པ་མ་
ཡིན་ཏེ། མིག་ཤེས་དེ་ནི་དེ་ཡི་སྟེ་རིག་བྱ་རང་གི་བདག་ཉིད་ཡིན་པས་སོ། །དབང་ཤེས་ཆོས་
ཅན། རང་གི་མྱོང་བྱ་རང་ལས་རྫས་གཞན་ཕྱི་རོལ་མེད་དེ། བཟུང་འཛིན་བདེན་པ་བ་བཀག་
པ་དེས་ནའོ། །མྱོང་བྱེད་རྫས་གཞན་ཡོད་ཅེ་ན། 
ཆོས་ཅན། དེ་ལའང་མྱོང་བྱེད་རྫས་གཞན་ཡོད་པ་མིན་ཏེ། དེ་ཡོད་པ་དེར་ཡང་བཟུང་བ་
བདེན་པ་བ་བཀག་པའི་བཙད་པ་སྟེ་མཚུངས་པར་འཇུག་པའི་ཕྱིར། 

དེ་ནི་ཆོས་ཅན། རང་ཉིད་གསལ་ཞིང་མྱོང་བ་ཡིན་ཏེ། བཟུང་བ་བདེན་པ་བ་མེད་པའི་
བློ་ཡིན་པས་སོ། །མྱོང་བྱ་ཕྱི་རོལ་མེད་ན་ཕྱི་རོལ་ཇི་ལྟར་མྱོང་ཞེ་ན། རང་བཞིན་ཉམས་སུ་
མྱོང་བ་སྟེ། སྔོ་སོགས་འཛིན་པའི་དབང་ཤེས་ཆོས་ཅན་ཕྱི་རོལ་སོགས་སྔ་མ་མྱོང་བར་ཡང་སྔོ་
སོགས་མྱོང་བར་གནང་བའི་རྒྱུ་མཚན་ཡོད་དེ། དོན་ལ་རང་གི་ངོ་བོ་མྱོང་བར་གྱུར་ཀྱང༌། སྔོ་
སོགས་དེ་ཡི་ངོ་བོ་སྟེ་རྣམ་པར་སྣང་བ་དེ་མྱོང་པའི་རྒྱུ་མཚན་གྱིས་སྔོ་སོགས་མྱོང་བར་སྣང་བ་
ཙམ་ཡིན་པས་སོ། །གལ་ཏེ་ཤེས་པ་རང་གིས་རང་མྱོང་བ་མི་འཐད་དེ། རང་ལ་བྱེད་པ་འགལ་
བས་སོ། །ཞེ་ན། 
ཇི་ལྟར་གསལ་བྱེད་སྒྲོན་མེ། རང་གི་ངོ་བོ་རབ་ཏུ་གསལ་བའི་བདག་ཉིད་དུ་སྐྱེས་པའི་
ཕྱིར་ན། གསལ་བར་བྱེད་པ་ཉིད་དུ་འཇིག་རྟེན་ན་འདོད་པ་དེ་ལྟར་ན་དོན་སྣང་གི་བློ་ཆོས་
ཅན། རང་ཉིད་རང་དང་བྱ་བྱེད་རྫས་ཐ་དད་པའི་རང་རིག་ཡིན་པས་དེར་བརྗོད་པ་མ་ཡིན་ཏེ། 
རང་ཉིད་གསལ་བའི་ངོ་བོར་སྐྱེས་པའི་སྒོ་ནས་བདག་ཉིད་རིག་པ་ཅན་ཡིན་པའི་ཕྱིར། དབང་
ཤེས་དེ་ཡི་རིག་བྱ་དོན་གཞན་ཕྱི་རོལ་ཡིན་ན། དེ་ཡི་ཕྱིར། སྔོ་འཛིན་དབང་ཤེས་ཆོས་ཅན། 
སྔོན་པོ་དང་ཚོར་བྱ་ཚོར་བྱེད་དུ་འཐད་པར་དཀའ་སྟེ། མྱོང་བྱ་མྱོང་བྱེད་དུ་མི་རིགས་པར་ཐལ་
ལོ་གཟུང་འཛིན་མེད་ན་གཟུང་འཛིན་དུ་སྣང་བ་ཇི་ལྟར་ཞེ་ན། དབང་ཤེས་ཆོས་ཅན། གཟུང་
འཛིན་བདེན་པ་མེད་པས་གཟུང་བ་དང་འཛིན་པའི་མཚན་ཉིད་དུ་སྣང་བ་ལ་བཙད་བྱ་མ་ཡིན་
ཏེ། 
རིག་བྱ་རིག་བྱེད་རྣམ་པ་སྟེ། གཟུང་འཛིན་པར་མེད་ཀྱང༌། གང་ཚེ་གཟུང་འཛིན་རྣམ་
པར་ཕྱེ་བའི་མཚན་ཉིད་དེ་གཟུང་འཛིན་ཐ་དད་པའི་དབྱེ་བས་རྣམ་པར་སླད་པ་ཅན་གྱི་ཤེས་
པ་འཁྲུལ་པས་གཟུང་འཛིན་དུ་ཇི་ལྟར་མཐོང་བ་དེ་ལྟར་དུ་རྣམ་བཞག་བྱས་པས་སོ། །དཔེར་
ན་སྐྲ་ཤད་སོགས་མེད་ཀྱང༌། སྐྲ་སོགས་སྣང་བའི་ཤེས་པ་ལ་གཟུང་འཛིན་ཐ་དད་སྣང་བ་

བཞིན་ནོ། །ཕྱི་རོལ་མེད་པ་དེས་ན། གཉིས་སྣང་གི་བློ་ཆོས་ཅན། རང་རིག་འབྲས་བུ་ཡིན་
པར་འདོད་པ་རིགས་ཏེ། གཞན་ཕྱི་དོན་རིག་པ་མེད་པའི་ཤེས་པ་ཡིན་པའི་ཕྱིར། གལ་ཏེ་
དབང་ཤེས་ཀྱིས་ཕྱི་རོལ་མཐོང་བར་གྱུར་ན་ཉེས་པ་ཅི་ཡོད་ཅེ་ན། སེམས་ཙམ་པ་ཆོས་ཅན། 
དབང་ཤེས་ཀྱིས་ཕྱི་དོན་འཛིན་ན། ཁྱོད་ཉམ་ཐག་པ་ལ་སོགས་པར་འགྱུར་འགྱུར་བས། རང་
རིག་འབྲས་བུར་འདོད་པ་མ་ཡིན་ཏེ། དེ་འཛིན་པས་ཁྱོད་ཉམ་ཐག་པ་ལ་སོགས་པ་ཅི་ཡང་
མེད་པས་སོ། །གལ་ཏེ་དབང་ཤེས་ཀྱིས་ཕྱི་རོལ་མྱོང་བར་འགྱུར་ཞེས་པའི་ཁྱོད་ཀྱི་ཐ་སྙད་
འདི་ཉིད་ཀྱིས་ནི་དོན་དམ་པར་ཅི་ཞིག་བརྗོད་པར་འགྱུར་ཞེས་དྲིས་པས། གལ་ཏེ་དབང་བློ་
ནི་ཆོས་ཅན། དོན་རིག་སྟེ། དེ་ཡི་རྣམ་པར་ཅན་དུ་སྐྱེས་པས་སོ་ཞེ་ན། སྔོ་སོགས་ཀྱི་རྣམ་པ་
རྗེས་སུ་ཞུགས་པ་ཅན་གྱི་བློ་ཡོད་མོད། བློ་དེ་ཆོས་ཅན། གཟུང་དོན་ཕྱི་རོལ་ལས་སྐྱེས་པ་མ་
ཡིན་ཏེ། ཁྱོད་ལ་དོན་གྱི་རྣམ་པར་སྣང་བ་དེ་ཕྱི་རོལ་སྐྱེས་སམ། གཞན་བག་ཆགས་ལས་སྐྱེས་
ཞེས་པ་འདི་ནི་དཔྱད་པར་རིགས་པ་མ་ཡིན་ལ། དཔྱད་ན་ཕྱི་མ་དེར་རིགས་པས་སོ། །
སྔོ་འཛིན་མིག་ཤེས་ལ། སྔོན་པོར་སྣང་བ་ཆོས་ཅན། མཐོང་བ་སྟེ་ཤེས་པ་ཡིན་གྱི་ཕྱི་རོལ་
དུ་མེད་པར་ཐལ། སྔོན་པོ་མཐོང་བའི་དབང་ཤེས་དམིགས་པའི་ཁྱད་པར་དང་བྲལ་ན་ཁྱོད་
མི་འཛིན་དེ་འཛིན་ན་ཁྱོད་འཛིན་པ་སྟེ་ལྷན་ཅིག་དམིགས་ངེས་ཡིན་པའི་ཕྱིར། དེས་ན་དབང་
ཤེས་ཆོས་ཅན། གཟུང་དོན་ཕྱི་རོལ་ཡན་གར་བ་ཡོད་པ་མ་ཡིན་པར་ཐལ། རང་སྣང་ཤེས་པ་
རང་གི་བདག་ཉིད་ཡིན་ཅིང། དེ་ལས་མ་རྟོགས་པའི་ཕྱི་དོན་མེད་པས་སོ། །འོ་ན་དབང་ཤེས་
རེས་འགའ་སྐྱེ་བར་མི་འགྱུར་རོ་ཞེ་ན། དབང་ཤེས་རེས་འགའ་སྐྱེ་བའི་སྐབས་འདིར་ཆོས་
ཅན། ཕྱི་རོལ་དོན་ལ་ལྟོས་ནས་དབང་ཤེས་རེས་འགའ་འབྱུང་བ་མ་ཡིན་ནོ། །འཇུག་ཅེས་སྔ་
མ་འགའ་ཞིག་ནི་ཕྱི་མ་འགའ་ཞིག་གི་བག་ཆགས་རབ་ཏུ་སད་པར་བྱེད་པ་དེའི་ཕྱིར་རམ་རྒྱུ་
མཚན་གྱིས། དབང་བློ་རེས་འགའ་སྐྱེ་བར་ངེས་པའི་ཕྱིར། 

གཉིས་པ་ནི། ཅིག་སྟེ་སྔོ་འཛིན་དབང་ཤེས་ཆོས་ཅན། རང་ཉིད་བཟུང་དོན་གྱི་ཚུལ་
གཉིས་སུ་ཡོད་དེ། ཕྱི་རོལ་ཡན་གར་བ་མེད་པའི་དབང་ཤེས་ཡིན་པ་དེའི་ཕྱིར། དེས་ན་ཆོས་
ཅན། བློ་འདི་ཡི་ཚུལ་རྣམ་པ་གཉིས་ཡོད་དེ། གང་གི་ཕྱིར་ན་དེ་ལྟར་མྱོང་བ་དང༌། མྱོང་བ་
ལྟར་དུས་ཕྱིས་དྲན་པས་སོ། །དེས་ན། བཟུང་རྣམ་གཞལ་བྱ། འཛིན་རྣམ་ཚད་མ། མྱོང་བ་
རང་རིག་པ་ནི་འབྲས་བུ་ཡིན་ནོ། །
གསུམ་པ་ལ་གཉིས་ལས། དང་པོ་དོན་རིག་འབྲས་བུ་ཡིན་པའི་སྒྲུབ་བྱེད་ནི། གང་གི་
ཚེ་ཕྱི་རོལ་གྱི་འདོད་མི་འདོད་དེ་ཡི་དངོས་པོ། གཞལ་བྱར་གྲུབ་པའི་དབང་པོའི་རྣམ་རིག་མ་
འཁྲུལ་བ་ཆོས་ཅན། ཕྱི་ཡི་འདོད་མི་འདོད་དེ་ཡི་རྣམ་པར་སྣང་ན་དེ་ལྟར་ཏེ། སྒོ་ནས་ཕྱི་ཡི་
འདོད་མི་འདོད་སོགས་མྱོང་བ་སྟེ། རིག་པར་བཞག་པ་འཐད་པ་ཡིན་ཏེ། གཞན་ཕྱི་ཡི་འདོད་
མི་འདོད་སོགས་རང་གི་རྒྱུར་གྱུར་པའི་བཟུང་ཡུལ་ཡིན་པས་སོ། །དེས་ན་དོན་གཞལ་བྱ། 
དོན་འདྲ་ཚད་མ། དོན་རིག་འབྲས་བུ་སྟེ་སྔར་གྱི་འབྲས་རྟོག་ངོ་གཉིས་སྒྲུབ་ལ། རང་རིག་གི་
འབྲས་རྟོག་ལ་ལྟོས་ཏེ། འབྲས་རྟོག་གཉིས་པ་ཞེས་ལྷ་ཤག་གོ། ཡང་དེ་འདྲའི་རྣམ་རིག་ཆོས་
ཅན། བློ་རང་ཉིད་འདོད་མི་འདོད་དེ་ལྟར་མྱོང་བ་ཡིན་ཏེ། འདོད་མི་འདོད་སོགས་སུ་མྱོང་
ཞིང༌། གཞན་ཕྱི་ཡི་འདོད་མི་འདོད་སོགས་ཀྱི་དངོས་པོ་མ་གྲུབ་པའི་ཕྱིར། ཞེས་རྒྱན་རྒྱལ་
ཅན་ཏེ། རང་རིག་གི་འཕྲོས་སུ་མཛད་པའོ། །
གཉིས་པ་རང་རིག་ཡིན་པའི་སྒྲུབ་བྱེད་ནི། དེ་ཡི་ངོ་བོ་ལས་དོན་ངེས། ཞེས་པ་འཆད་དེ། 
དབང་ཤེས་ཆོས་ཅན། ཡུལ་དང་བཅས་པའི་ཡིན་ཏེ། རང་གི་བཟུང་རྣམ་ཡུལ་དུ་ཡོད་པའི་
ཆ་ལ་དོན་ཏེ་ཡུལ་དུ་བཞག་པའི་ཕྱིར། དབང་ཤེས་ཆོས་ཅན། བདག་ཉིད་ཉམས་སུ་མྱོང་སྟེ་
བློ་རང་ཉིད་བཟུང་བར་སྣང་བ་གང་ཡིན་པ་དེ་ཉིད། རྗེས་ཀྱི་དྲན་ཤེས་ཀྱིས་དོན་དུ་རྣམ་པར་
ངེས་པར་བྱེད་པ་ཙམ་ཡིན་པའི་ཕྱིར་ཏེ། གང་གི་ཚེ་ཕྱི་དོན་གྱིས་སྟོང་བ་དོན་དུ་སྣང་བ་དེའི་

ཚེ་སྟེ། དེ་ཡི་ཕྱིར། དབང་ཤེས་འདི་ཆོས་ཅན། རང་རིག་པའི་བདག་ཉིད་ཡིན་ཏེ། ཤེས་པ་
བདག་ཉིད་འདོད་པའི་རྣམ་པ་དང་རྣམ་པ་གཞན་དུ་མི་འདོད་པའི་རྣམ་པར་མྱོང་བར་གྱུར་པ་
ན། དེ་ཙམ་གྱིས་འདོད་མི་འདོད་པའི་དོན་རིག་པར་བཞག་པ་འགྱུར་བ་ཙམ་ཡིན་པས་སོ། །
བཞི་པ་ལ། མདོར། གང་གི་ཚེ་ཕྱི་རོལ་གྱི་དོན་འབའ་ཞིག་གཞལ་བྱར་བྱེད་པ་དེ་ཡི་ཚེ། 
ཡུལ་གྱི་རྣམ་པ་འདི་ཉིད་འདིའི་ཚད་མ་དེ་ཡིས་འཇལ་བར་བྱེད། ཅེས་པ་འཆད་དེ། 
དབང་ཤེས་ཆོས་ཅན། ཕྱི་རོལ་དོན་ནི་ཡོད་ན་ཡང༌། རང་རིག་སྟེ། ཇི་ལྟར་རང་ཉམས་སུ་
མྱོང་བ་ཉིད་ཡིན་པ་དེ་ལྟར་ངེས་པའི་བདག་ཉིད་དེ། དོན་རྟོགས་པར་བཞག་པས་སོ། །ཆོས་
ཅན། ཕྱི་དོན་རང་ངོ་བོས་ཏེ་རྗེན་ཆེར་དུ་སྣང་ནས་མྱོང་བ་མ་ཡིན་ཏེ། ཡིན་ན་སྐྱོན་ཡོད་པའི་
ཕྱིར་ཅི་མོད་ན། སྐྱེས་བུ་གཅིག་གི་གཟུགས་ཆོས་ཅན། ཕྱི་རོལ་གྱི་ཡིད་དུ་འོང་མི་འོང་དུ་མའི་
བདག་ཉིད་དུ་ཐལ། དབང་ཤེས་མ་འཁྲུལ་བ་གཉིས་ཀྱིས་དེ་གཉིས་སུ་སྣང་ནས་མྱོང་བས་སོ། 
། ཁས་བླངས་ཏེ་འདོད་ཅེ་ན། སྐྱེས་བུ་གཅིག་གི་གཟུགས་ལ་དགྲ་གཉེན་གཉིས་ཀྱིས་ལྟ་བའི་
དབང་ཤེས་ཆོས་ཅན། སྐྱེས་བུ་གཅིག་གཟུགས་དེ་ཡིད་དུ་འོང་མི་འོང་གི་རྣམ་པ་ཐ་དད་པས་
ཏེ། རེ་རེ་ནི། མྱོང་བར་མི་འགྱུར་བར། གཉིས་གཉིས་ཀྱིས་མྱོང་བར་ཐལ། དེ་གཉིས་གཉིས་
སུ་གནས་པ་ཇི་བཞིན་མྱོང་བས་སོ། །གལ་ཏེ་གཅིག་གིས་གཉིས་པོ་དེ་ལ་ལྟ་བའི་ཚེ། ཆོས་
དང་ཆོས་མིན་པའི་ལས་ཀྱིས་ཡིད་དུ་འོང་མི་འོང་རེ་རེ་བསྒྲིབས་པའི་ཕྱིར་གཉིས་གཉིས་སུ། 
མཐོང་བ་མིན་ཞེ་ན། ཆོས་ཅན། དོན་གྱི་དབང་གིས་ཏེ་ཕྱི་རོལ་ཇི་བཞིན་མྱོང་ནས་རྟོགས་པར་
མི་འགྱུར་བར་ཐལ། རང་ཡུལ་ཡིད་དུ་འོང་མི་འོང་དུ་མར་ཡོད་པ་དེ་ལས་ཀྱི་དབང་གིས་རེ་རེ་
ཁོ་ནར་མྱོང་བས་སོ། །
ཡང་མ་མཐོང་བའི་ལས་དེ་ཆོས་ཅན། དབང་ཤེས་ཀྱིས་བཟུང་དོན་མཐོང་བ་སྟེ། མྱོང་
བར་བྱེད་པར་ཇི་ལྟར་འགྱུར་བ་ཡིན་ཏེ་མ་ཡིན་པར་ཐལ། ཡིད་དུ་འོང་མི་འོང་དུ་མའི་བདག་

ཉིད་དངོས་པོ་གཅིག་པུ་དེ་ལ་དབང་ཤེས་ཀྱིས་ཅིག་གི་བདག་ཉིད་དུ་མཐོང་བར་བྱེད་པའི་
ཕྱིར། ཡུལ་གཅིག་ལ་འདོད་དང་མི་འདོད་པར་སྣང་བ་ནི་ཡིད་རྟོག་ཡིན་གྱི་བློ་དབང་ཤེས་
མིན་པས་འདིར་མ་འབྲེལ་ཞེ་ན། ཤེས་བྱ་ཆོས་ཅན། དབང་ཤེས་དེ་ལའང་ཡུལ་གཅིག་ཡིད་
དུ་འོང་མི་འོང་དུ་སྣང་བ་མེད་པར་མིན་པར་ཐལ། འཆི་ལྟས་སོགས་ཀྱིས་ཟིན་པས་སྔར་ཡིད་
དུ་འོང་བར་སྣང་བ་མཚམས་སྦྱོར་མེད་པས་ཏེ། ཡིད་དུ་མི་འོང་བར་སྣང་བའི་དབང་པོའི་
སེམས་མཐོང་བས་སོ། །
ཕྱི་རོལ་ཇི་བཞིན་མི་མྱོང་བ་དེ་ཡི་ཕྱིར། ཕྱི་རོལ་གཞལ་བྱ་སྟེ་དོན་ཁས་ལེན་པར་བྱེད་
པ་ལ་ཡང་ཆོས་ཅན། དཔྱད་ན་རང་ཉིད་ཉམས་མྱོང་སྟེ་རང་རིག་འབྲས་བུ་ཡིན་པར་རིགས་
ཏེ། གང་གི་ཕྱིར་ན་ཤེས་པ་འདི་ཡིད་དུ་འོང་མི་འོང་སོགས་ཀྱི་རང་བཞིན་ཏེ་རྣམ་པ་སྣང་བ་དེ་
ལྟར་དོན་ནི་རྣམ་པར་ངེས་པ་སྟེ་དོན་རྟོགས་པར་བཞག་པས་སོ། །གལ་ཏེ་རང་རིག་འབྲས་བུ་
ཡིན་ན། འཛིན་རྣམ་ཚད་མར་འགྱུར་ཞེས་སེམས་ཙམ་པ་ཟེར་ན། 
ཕྱི་རོལ་གཞལ་བྱར་བྱས་པ་དེ་ཡི་ཚེ་ཆོས་ཅན། དོན་སྣང་འདི་ཉིད་དེ། བཟུང་རྣམ་ཚད་
མ་ཡིན་ཏེ། གང་གི་ཕྱིར་ཇི་ལྟར་གཙང་མི་གཙང་ལ་སོགས་པའི་དོན་བདག་སྟེ། དོན་རྣམ་དེ་
ཤེས་ལ་གནས་ཇི་ལྟར་བུར་ཏེ་སོ་སོར་སྣང་བ་དེ་ཡི་དབང་གིས་དོན་འདི་ནི། གཙང་མི་གཙང་
དེ་ལྟར་གནས་སོ་ཞེས་ངེས་པ་སྟེ་འཇོག་པར་བྱེད་པས་སོ། །དེ་ཡི་ཚེ། འཛིན་བདག་སྟེ་འཛིན་
རྣམ་ཆོས་ཅན། ཤེས་པ་ཐམས་ཅད་ལ་ཡོད་དུ་ཟིན་ཀྱང་ཕྱི་རོལ་དུ་གཞལ་བྱ་ལ་ལྟོས་པའི་ཚད་
མ་མ་ཡིན་ཏེ། རང་གི་རིག་བྱ་རང་ལས་གཞན་མིན་པར་རང་གི་ཆ་ཡིན་པའི་ཕྱིར་དབང་ཤེས་
ཆོས་ཅན། རང་ལ་བདག་ཉིད་རིག་པ་ཡིན་ཏེ། རང་ལ་དོན་དུ་སྣང་བ་རིག་པའི་ཤེས་པ་ཡིན་
པ་དེ་ཡི་ཕྱིར། རྣམ་པ་ཤེས་པ་ཡིན་པ་དེ་ཡི་ཕྱིར། དབང་ཤེས་ཆོས་ཅན། དོན་གྱི་རྣམ་པ་སྣང་
བ་དེ་ཉིད་ཀྱི་སྒོ་ནས་དོན་རིག་པར་འདོད་དེ། འདི་ལྟར་དེ་རིག་ཅིང་ཕྱི་དོན་དོན་བདག་ཏེ། ཕྱི་

དོན་རྗེན་ཆེར་དུ་སྣང་བ་ཡིན་པས་སོ། །བློ་ལ་ནི་གནས་དོན་ཏེ་སྣང་བའི་བཟུང་རྣམ་རང་རིག་
པའི་རང་བཞིན་དུ་གྱུར་པའི་དོན་རྟོགས་པ་དེ་ཡི་སྒྲུབ་བྱེད་ཡིན་ཏེ། གང་གི་ཕྱིར་ན། ཇི་ལྟར་
དོན་གྱི་རྣམ་པ་དེ་ཇི་ལྟར་གནས་པ་སྟེ། སྣང་བ་ལྟར་དུ་དོན་ལ་རང་རིག་ཡིན་པའི་དོན་རྟོགས་
ཏེ་རབ་ཏུ་གསལ་བ་སྟེ་འཇོག་པས་སོ། །དོན་ལ་རང་རིག་ཡིན་པའི་དོན་རྟོག་སྟེ་ཆོས་ཅན། 
བཟུང་རྣམ་དེ་ཡི་བྱ་བ་ཡིན་ཏེ། དེ་ཡི་རྣམ་བཞག་ཡིན་པས་སོ། །རང་རིག་པའི་རང་བཞིན་དུ་
གྱུར་པའི་དོན་རྟོགས་དེ་ཡི་སྒྲུབ་བྱེད་ནི། ཞེས་ཆོས་མཆོག་གི་བཤད་པ་དང༌། ཛྙ་ན་ཤྲཱིས་དོན་
རྟོགས་པ་དེ་ཡི་སྒྲུབ་བྱེད་ཅེས་སོགས་གསུངས་པའི་ཕྱིར། འདིར་འབྲས་བུ་དངོས་རང་རིག་
པའི་རང་བཞིན་དུ་གྱུར་པའི་དོན་རིག་པར་ཡིན་པར་ངེས་སོ། །བཟུང་རྣམ་ཕྱི་ལ་འཇུག རང་
རིག་ཤེས་པ་ལ་འཇུག་པས། ཚད་འབྲས་ཏེ་གཉིས་ཡུལ་སོ་སོར་འགྱུར་ཞེ་ན། དབང་ཤེས་
ཆོས་ཅན་དོན་ལ་རང་རིག་གིདོན་འཇོག་སྟེ། རང་ལ་དོན་དུ་སྣང་བ་དེ་དེ་ཡི་བདག་ཉིད་
ཡིན་པའི་ཕྱིར། དེ་ལྟར་ཡིན་ཡང་ཆོས་ཅན་དོན་རིག་ཏུ་འདོད་དེ། དོན་གྱི་རྣམ་པར་སྣང་བས་
སོ། །འབྲས་རྟོག་གསུམ་པའི་ཚད་འབྲས་གཉིས་ཆོས་ཅན། གཅིག་ཤོས་པ་ཁོ་ན་ལ་གཅིག་
ཕྱི་རོལ་ཁོ་ན་ལ་འཇུག་པའི་རྒྱུ་མཚན་གྱིས་གཅིག་ཡུལ་ཅིག་གིས་རྟོགས་མི་སྲིད་པའི་ཡུལ་ཐ་
དད་པ་མིན་པར་ཐལ། གཅིག་ཤེས་པ་ཁོ་ན་འཇུག་པ་མ་ཡིན་པའི་ཕྱིར་ཏེ། གཉིས་ཀ་ཕྱི་དོན་
རྟོགས་བྱེད་དུ་འཇུག་པ་དེའི་ཕྱིར། འབྲས་བུ་རང་རིག་པའི་རང་བཞིན་དུ་གྱུར་པའི་དོན་རིག་
ཡིན་པས་སོ། །འོ་ན་རང་རིག་འབྲས་བུ་ཇི་ལྟར་བཤད་ཅེ་ན། ཕྱི་རོལ་གཞལ་བྱ་ལ་རང་རིག་
འབྲས་བུར་བཤད་པ་ཆོས་ཅན། དགོས་མེད་མ་ཡིན་ཏེ། ཤེས་པ་རང་གི་ངོ་བོ་དཔྱོད་པ་ན་
དོན་རིག་ཀུན་དོན་ལ་རང་རིག་དེའི་བདག་ཉིད་དེ། དངོས་པོ་ཡིན་པས་སོ། །དེ་ཡི་ཕྱིར། དེ་
དག་གིས་འབྲས་ཏོག་གསུམ་པ་རྫོགས་ནས། སེམས་ཙམ་གྱི་དེ་འགོག་སྟེ། ཅེས་ཆོས་མཆོག་
གིས་བཤད་པ་ལྟར་ལ། 

འདོད་མི་འདོད་སོགས་དེ་ལྟར་སྣང་བའི་ཤེས་པ་རྣམས་ཆོས་ཅན། ཕྱི་རོལ་དེ་དང་འདྲ་
བའམ། གཞན་བག་ཆགས་དང་འདྲ་ཡང་རུང༌། ཕྱི་དོན་ནི་ཁྱོད་ཀྱི་རྒྱ་ཡིན་པས་གཞལ་བྱ་ཉིད་
དུ་འདོད་པར་རིགས་པར་ཐལ། དེ་ཡི་སྒོ་ནས་དེ་རིགས་པའི་ཕྱི་དོན་ལ་སྐྱེས་འདྲའི་སྒོ་ནས། 
དེ་རིགས་པ་གང་ཅིག་ཡིན་ནས། ཕྱི་མ་དེ་མིན་པའི་ཕྱིར། དེར་ཐལ། ཕྱི་རོལ་སྔར་འཐོང་བ་
མེད་པས་སོ། །མ་གྲུབ་ན། དེ་ཕྱི་རོལ་མི་སྣང་བར་རང་རིག་པའི་སྒོ་ནས་དོན་རིག་པར་འདོད་
པ་བུད། ཟུར་སྔ་མ་ཁས། དབང་ཤེས་ཆོས་ཅན་ཇི་ལྟར་བཟུང་དོན་ཕྱི་རོལ་འཛིན་ཏེ་མི་འཛིན་
པར་ཐལ། ཇི་ལྟར་ནོན་གྱི་རྣམ་པ་འགའ་ཞིག་ལྟར་གྱི་དོན་དངོས་མེད་པར་དོན་དུ་སྣང་བ་
ཅན་ཡིན་པས་སོ། །ཞེ་ན། ཐལ་བ་དེ། བདེན་མོད་ཀྱི་འདོད་པ་ཡིན་ནོ། །རྒྱུ་མཚན་ནི། དབང་
ཤེས་ཆོས་ཅན་ཕྱི་དོན་བཟུང་ཡུལ་ཡིན་པ་དེ་འདྲ་ངས་ཀྱང་མི་ཤེས་སྣང་བ་ལྟར་གྱི་ཕྱི་དོན་ནི་
མེད་པས་སོ། །
ལྔ་པ་ལ། མདོར། གང་ཚེ་སྣང་བ་དེ་གཞལ་བྱ། །ཚད་མ་དང་དེའི་འབྲས་བུ་ནི། །འཛིན་
རྣམ་རིག་པའོ་དེ་ཡི་ཕྱིར། །དེ་གསུམ་ཐ་དད་དུ་མ་བྱས། །ཞེས་པ་འཆད་དེ། 
བློ་བདག་དེ་དོན་སྣང་གི་བློ་རྫས་གཅིག་ཆོས་ཅན། དོན་དམ་པར་གཟུང་འཛིན་ཐ་དད་
དུ་རྣམ་དབྱེར་མེད་ཀྱང༌། གཟུང་འཛིན་རིག་པ་གསུམ་གྱི་རྣམ་བཞག་བྱར་རུང་ཕྱིན་ཅི་ལོག་
སྟེ། མ་རིག་པས་འཁྲུལ་བའི་མཐོང་བ་པོ་སྐྱེས་བུ་རྣམས་ཀྱི་གཟུང་དང་འཛིན་མྱོང་བ་དག་ཐ་
དད་དུ་མ་དང་ལྡན་པ་བཞིན་དུ་རྟོགས་པར་འགྱུར་བས་སོ། །
དཔེར་ན། མིག་གི་དབང་པོ་སྔགས་དང་སྨན་ལ་སོགས་ཀྱིས་སླད་པས་རྣམས་ལ་འཇིམ་
དུམ་སོགས། རྟ་གླང་དེ་ཡི་གཟུགས་དང་བྲལ་ན་ཡང་རྣམ་པ་གཞན། རྟ་གླང་དུ་སྣང་བ་བཞིན་
ནོ། །སྔགས་ཀྱི་ནུས་པས། དེར་སྐྱེས་པས་དེར་སྣང་ངོ་ཞེ་ན། ཤེས་བྱ་ཆོས་ཅན། དེ་མ་ཡིན་
པར་ཐལ། དེར་ཡོད་ན་སྒྱུ་མས་མ་སླད་མིག་ཅན་གྱི་དེར་མཐོང་དགོས་པ་ལ་དེ་ལྟར་མཐོང་བ་

མེད་པའི་ཕྱིར། དཔེ་གཞན་ཡང་ཡོད་དེ། དཔེར་ན། ཤིང་ཆུ་མེད་པའི་མྱ་ངམ་གྱི་ཐང་ལ། ཐག་
རིང་པོ་ན་གནས་པའི་ཆུང་ངུ་ཆེན་པོར་སྣང་བ་བཞིན། 
དོན་དང་བློ་རྫས་གཅིག་ཆོས་ཅན། དོན་དམ་པར་བཟུང་འཛིན་རིག་པ་ཐ་དད་གསུམ་དུ་
ཡོད་ནས་གསུམ་དུ་བཞག་པ་མ་ཡིན་ཏེ། གཟུང་བ་དང་འཛིན་པ་རིག་པ་དག་ཐ་དད་གསུམ་
དུ་ཡོད་པ་མིན་ཀྱང༌། གཞལ་བྱ་འཇལ་བྱེད་འབྲས་བུར་གནས་པ་འདི་ནི་འཁྲུལ་ངོར་ཇི་ལྟར་
སྣང་བ་བཞིན་ཐ་དད་བྱས་པ་ཡིན་པའི་ཕྱིར། གསུམ་དུ་སྣང་བ་དེ་གསུམ་དུ་མི་བདེན་པས་དེ་
ལྟ་མ་ཡིན་ན། གཟུང་འཛིན་རིག་པ་སྣ་ཚོགས་ཀྱི་ངོ་བོ་སྣང་བ་ཅན་བློ་དངོས་གཅིག་སྟེ་རྫས་
གཅིག་ཆོས་ཅན། དེ་གསུམ་གྱི་རྣམ་པའམ་ཆར་རྣམ་ཇི་ལྟར་བདེན་འགྱུར་ཏེ། མི་བདེན་པར་
ཐལ། བློ་རྫས་གཅིག་ཡིན་པས་སོ། །ཁྱབ་སྟེ། 
དེར་བདེན་ན་རྫས་གཅིག་ཡིན་པ་ཉིད་ཉམས་པའི་ཕྱིར་བློ་རྫས་གཅིག་ཉིད་གསུམ་དུ་
བདེན་ན། ཤེས་བྱ་ཆོས་ཅན། བདེ་སྡུག་རྫས་གཞན་ཉིད་ཡིན་པ་ཉམས་པར་ཐལ་ལོ། །བློ་
གཅིག་ལས་གཟུང་འཛིན་རིག་གསུམ་དུ་སྣང་བའི་ཆ་དེ་ཆོས་ཅན། གཅིག་ཏུ་བདེན་པ་མ་
ཡིན་པར་ཐལ། 
བློ་མ་འཁྲུལ་པས་རང་བཞིན་སྟེ་གཅིག་ཏུ་མཐོང་བ་མེད་པའི་ཕྱིར། ཁྱབ་སྟེ། བློ་མ་
འཁྲུལ་བས་དངོས་པོ་ཐ་དད་མེད་པར་ཐལ། མཐོང་ན། ཐ་དད་མེད་པར་འགྱུར་བའི་
ཕྱིར། དེས་ན་བློ་གཅིག་ལ་གཟུང་འཛིན་རིགས་གསུམ་དུ་སྣང་བའི་དངོས་པོ་དེ་དག་ཆོས་
ཅན། རིགས་པ་གང་གིས་རྣམ་པར་དཔྱད་ན་དེ་ཁོ་ན་ཉིད་དུ་ན་བདེན་པ་དེ་ཡི་དངོས་པོར་
མེད་དེ། གང་གི་ཕྱིར་ན། བདེན་པའི་གཅིག་དང་དུ་མའི་རང་བཞིན་མེད་པའི་ཕྱིར། བདེན་
རྫུན་ཆོས་མཐུན་པ་ཉིད་མཐོང་བ་ལས། འཁྲུལ་པ་སྐྱེ་བ་ཡོད་མོད། སེམས་ཙམ་པ་འདི་ལ་
ཆོས་ཅན། གཟུང་འཛིན་དུ་འཁྲུལ་བ་སྐྱེ་བ་མེད་པར་ཐལ། གཟུང་འཛིན་བདེན་རྫུན་དུ་ཆོས་

མཚུངས་པར་མཐོང་ནས་གཟུང་འཛིན་དུ་འཁྲུལ་པ་མེད་པའི་ཕྱིར། འགྲོ་བ་འདི་ལ་དེ་བདག་
སྟེ་གཟུང་འཛིན་བདེན་པ་བ་གཅིག་ཀྱང་མཐོང་བ་མེད་པའི་ཕྱིར་ཞེ་ན། ཆོས་མཐུན་པ་ལྟོས་
ནས་ཡེ་ཤེས་འཁྲུལ་པ་སྐྱེ་བ་འདི་ཡང་ཡོད་མོད། དེར་མ་ཟད་ནའང་མ་རིག་པས་སླད་པ་ལས་
བྱུངབའི་གཟུང་འཛིན་དུ་སྣང་བའི་བློ་གང་ཡིན་པ་དེ་ནི་ཆོས་ཅན། བདེན་རྫུན་ཆོས་མཐུན་
པར་མཐོང་བ་ལ་སོགས་པ་ཅན་ཉིད་ལ་ལྟོས་ནས་འཁྲུལ་པར་སྐྱེ་དགོས་པ་མེད་པར་ཐལ། 
ཉེས་པ་མ་རིག་པ་ལས་བྱུང་བའི་རྒྱུ་མཚན་གྱིས་རང་བཞིན་གྱིས་ཕྱིན་ཅི་ལོག་ཏུ་སྣང་བ་ཅན་
ཡིན་པས་སོ། །དཔེར་ན་རབ་རིབ་ཅན་ལ་སོགས་པའི་དབང་ཤེས་བཞིན། 
རྣམ་རིག་པ་དེ་ཡི་ལུགས་ལ་ཡང་བློ་ནི་ནང་ཡོངས་སུ་དཔྱོད་པ་འཛིན་པའི་རྣམ་པར་
འདོད་པ་སྟེ། འཛིན་རྣམ་ཆོས་ཅན། བདག་རིག་སྟེ། རིག་བྱ་དེ་ཡི་བདག་ཉིད་ཡིན་པའི་ཕྱིར། 
དེ་ཆོས་ཅན། རང་རིག་དེ་ཡི་སྒྲུབ་བྱེད་ཡིན་ཏེ། དེ་ཡི་འཇོག་བྱེད་ཡིན་པ་དེ་ཡི་ཕྱིར། རྣམ་རིག་
པ་ལ་ཕྱི་དོན་མེད་ན། ཚད་མ་སོགས་ཇི་ལྟར་བཞག་ཅེ་ན། 
མདོ་སྡེ་པ་ཤེས་པ་དེ་རང་གི་བདག་ཉིད་ཡུལ་དུ་བཞག་པ་ན་འདོད་ཆགས་མྱོང་བའི་ཚད་
འབྲས་ཀྱི་རྣམ་བཞག་བྱེད་པ་བཞིན་དུ་རྣམ་རིག་པ་ལའང་གཞལ་བྱ་འཇལ་བྱེད་འབྲས་བུ་
གནས་པའི་རྣམ་བཞག་འདི་ནི་རང་རིག་དུ་མ་ཟད་ཤེས་པ་ཀུན་ལའང་སྦྱ་བར་བྱ། 
རྣམ་རིག་པ་དེ་ལའང་ཆགས་སོགས་དེ་དག་ཆོས་ཅན། རང་བདག་མྱོང་བར་རུང་སྟེ། 
ཉམས་སུ་མྱོང་བྱ་རང་གི་བདག་ཉིད་ཡིན་པའི་ཕྱིར། དེ་ལྟར་རམ་དེ་ཡི་ཕྱིར། རང་མྱོང་བར་
བྱེད་རུང་བ་ཉིད་ཚད་མ་ཤེས་པ་བདག་ཉིད་གཞལ་བྱ་རང་རིག་འབྲས་བུ་ཡིན་ནོ། །སློབ་
དཔོན་གྱིས་རང་རིག་བྱ་བའི་ཆ་རང་རིག་གི་ཚད་མར་བཤད་པ་དང༌། འདིར་འཛིན་རྣམ་ཚད་
མར་འགལ་ལོ་ཞེ་ན། སློབ་དཔོན་གྱིས་ཚད་མར་བཤད་པའི་རང་ཡོངས་སུ་གཅོད་པའི་བདག་
ཉིད་དེ། རང་རིག་དེ་ཆོས་ཅན། རང་རིག་བྱ་བའི་ཆ་ཁོ་ན་ལ་དགོངས་པ་མ་ཡིན་ཏེ། བདག་

ལ་འཛིན་པའི་རྣམ་པ་ཞེས་པའི་མིང་ཅན་རང་རིག་བྱེད་པའི་ཆར་དགོངས་པས་སོ། །དེ་ལྟར་
ན་འཛིན་རྣམ་དང༌། རང་མྱོང་བར་བྱེད་རུང་ཞེས་པ་དང༌། རང་ཡོངས་སུ་གཅོད་པ་དང༌། རང་
རིག་པར་བྱེད་པ་ཆོས་ཅན། མིང་ཐ་དད་པས་དོན་རྫས་ཐ་དད་པར་མི་འགྱུར་ཏེ། རང་རིག་
རྣམ་འཇོག་གི་ཚད་མར་གཅིག་པས་སོ། །དེས་ན་རང་རིག་བྱེད་པའི་ཆ་ཚད་མར་བཤད་པའོ། 
། ཡང་ན། སློབ་དཔོན་གྱིས་རང་རིག་བྱ་བའི་ཆ་ཚད་མར་བཤད་པས། འདིར་རང་རིག་འབྲས་
བུར་འདོད་པ་འགལ་ཏེ། དེ་ལྟར་ན། རང་རིག་གི་ཚད་འབྲས་གཅིག་འགྱུར་རོ་ཞེ་ན། སློབ་
དཔོན་ཕྱོགས་གླང་ཆོས་ཅན། སྐྱོན་དེ་ཡོད་པ་མ་ཡིན་ཏེ། ཁྱོད་ཀྱིས་དེ་ལྟར་མ་བཤད་ཀྱི་རང་
རིག་བྱེད་པའི་ཆ་རང་རིག་གི་ཚད་མར་བཤད་པས་སོ། །ཆོས་མཆོག་གི་ལུགས་སོ། །
གཉིས་པ་ལ། ཚུལ་གཉིས་དང༌། རང་རིག་རྒྱས་པར་བཤད་པ་ལ་གཉིས་ལས། དང་པོ་
ལ། ཡུལ་ཤེས་དེ་ཡུལ་ཤེས་པ་བཤད་དེ་བསྒྲུབ། དུས་ཕྱིས་དྲན་པ་རྒྱས་པར་བཤད་དེ་བསྒྲུབ་
པའོ། །
དང་པོ་ལ་ཡུལ་ཤེས་ཞེས་པས། རིགས་པ་གཞན་གྱིས་ཚུལ་གཉིས་བགྲུབ་པའོ། །དང་པོ་
ནི། མདོར། ཡུལ་ཤེས་དེ་ཡི་ཤེས་པ་ཡི། །བྱེ་བྲག་ལས་ནི་ཚུལ་གཉིས་ཉིད། །ཅེས་པ་འགྲེལ་
པ་ལ། བྱེ་བྲག་སྨྲ་བ་མན་བློ་རྣམ་མེད་དུ་འདོད་པ། མདོ་སྡེ་པའི་ལུགས་ཀྱིས་འགོག་སྟེ། 
ལྔའི་རྣམ་པར་ཤེས་པ་མ་འཁྲུལ་བ་ཐམས་ཅད་དག་ཆོས་ཅན། གཟུགས་སོགས་དེ་ལས་
གཞན་དབང་ཡིད་སོགས་རྒྱུ་ཡིན་ཡང་རྟེན་འབྲེལ་གྱི་རྣམ་པ་འགས་ཡུལ་གྱི་རྣམ་པར་འགྱུར་
ཏེ། ཡུལ་གཟུགས་སོགས་རྣམས་རང་གི་བཟུང་དོན་དུ་བྱས་པ་ལས་ནི་བྱུང་བའི་ཕྱིར། དཔེར་
ན་ཟས་དང་དུས་ལ་སོགས་པ་བུ་སྐྱེ་བའི་རྒྱུ་ཡིན་ཀྱང་དེ་ནི་ཕ་མ་གཅིག་གི་གཟུགས་འདྲ་བ་
འཛིན་གྱི་གཞན་ཟས་སོགས་འགའི་མིན་པ་བཞིན་ནོ། །
ཆོས་ཅན། གཟུགས་སོགས་དེ་ལས་གཞན་དབང་ཡིད་སོགས་རང་ཡུལ་དག་ནི་དེའི་

རྒྱུ་ཉིད་དུ་མཚུངས་ན་ཡང་གཟུགས་སོགས་དེ་ཡི་རྣམ་པའི་རྗེས་སུ་སྐྱེ་བའི་ཆ་ནས་གཟུགས་
སོགས་ཁྱོད་ཀྱི་ཡུལ་ཉིད་ཡིན་པར་འདོད་དེ། ན་ཡང་དེ་ཡི་རྣམ་ལྡན་དུ་སྐྱེ་བ་དེ་མེད་པར་ནི་དེ་
ཁྱོད་གྱི་བཟུང་ཡུལ་དེར་མི་གྱུར་བའི་ཕྱིར། དེར་འགྱུར་བས་སོ། །
བཟུང་དོན་དང་ལྡན་པའི་སེམས་ལ་ནི་དེ་ཉིད་རྗེན་ཆེར་སྣང་སྙམ་ནས་དོན་རྣམས་མེད་
པར་དགོས་ན་ཡང༌། འདས་པའི་དོན་གཟུགས་སོགས་འཛིན་པའི་དྲན་རྟོག་ཆོས་ཅན། རང་
ཉིད་ཡུལ་ཡུལ་ཅན་གྱི་ཚུལ་གཉིས་འགྲུབ་སྟེ། རང་ལ་གཟུགས་སོགས་སུ་སྣང་བ་དེ་རང་ལ་
རྫས་གཞན་མིན་པའི་བློ་ཡིན་པས་སོ། །ཆོས་ཅན། རང་རིག་འགྲུབ་པ་ཡིན་ཏེ། རྟགས་དེ་ཡི་
ཕྱིར། བྱེ་བྲག་པ་སོགས་འདས་པ་ཞིག་ཀྱང་དེ་ཡི་སྤྱི་སྣང་བས་རྣམ་མེད་དོ། །ཞེ་ན། 
དེ་ཆོས་ཅན། འདས་པའི་གཟུགས་སོགས་ཀྱི་རིགས་བཟུང་དོན་དུ་མིན་པར་ཐལ། སྔོན་
པོས་མཚོན་པ་ཁ་དོག་དབྱིབས་སོགས་ཐ་དད་པ་ཅན་དུ་སྣང་བའི་ཕྱིར། མ་ཁྱབ་ན་སྤྱི་ཁ་དོག་
སོགས་དེ་ལྡན་མིན་པ་བུད། ཡང་ཙམ་གྱི་རྟག་གམ་མི་རྟག མི་རྟག་ན་དེ་ཡི་ཕྱིར། སྤྱི་ཆོས་
ཅན། སྤྱིར་མི་འགྱུར་བར་ཐལ་ལོ། །རྟག་ན་དྲན་ཤེས་སྐྱེད་བྱེད་མིན་པར་ཐལ་ལོ། །མང་
བསྐུར་བ་ན་རེ། འདས་པའི་གཟུགས་སོགས་ཀྱི་མིང་སོགས་ལྡན་མིན་འདུ་བྱེད་དྲན་ཤེས་
མེད་པའི་བཟུང་དོན་ནོ། །ཞེ་ན། དེ་འདྲའི་རྟོག་ཆོས་ཅན། དེ་ཡི་མིང་སོགས་རང་གི་བཟུང་
དོན་མིན་པར་ཐལ། དེ་ཡིན་པ་སྔར་འདུ་བྱེད་ལས་ཀྱང་མིན་ཞེས་པའི་སྐབས་སུ་བཀག་ཟིན་
ཏོ། །
ཡང་འདི་ཆོས་ཅན་བཟུང་དོན་དང་ལྡན་པའི་ཚུལ་ཙམ་མ་ཡིན་ཏེ། བཟུང་དོན་གྱིས་རང་
ལ་ཕན་པའི་ནུས་པ་གྲུབ་པ་མིན་པའི་ཕྱིར་ཏེ། འདོད་པ་ཙམ་དང་རྗེས་འབྲེལ་ཏེ། དེ་ཙམ་
ལས་སྐྱེ་བའི་ཕྱིར། འདས་པའི་དྲན་རྟོག་རྣམ་ལྡན་ཡིན་ཡང༌། དབང་ཤེས་རྣམ་མེད་དོ་ཞེ་ན། 
ཤེས་བྱ་ཆོས་ཅན། གཟུང་འཛིན་དབང་ཤེས་ཀྱི་རྗེས་སུ་སྐྱེས་པའི་དྲན་རྟོག་དེ་ནི། ཇི་ལྟར་

གཟུགས་ཀྱི་རྣམ་པ་དེ་ལྡན་འགྱུར་ཏེ། མི་འགྱུར་བར་ཐལ། དེ་འཛིན་དབང་ཤེས་དེ་ཡང༌། 
དོན་གྱི་རྣམ་པས་སྟོང་བས་ནའོ། །ཁྱབ་སྟེ། རྣམ་པ་འདི་འདྲའི་དྲན་པའི་ཤེས་པ་ནི་དབང་
ཤེས་ཀྱི་ཡུལ་དྲན་པ་ཡིན་ལ། དྲན་ཤེས་དེ་ཡང་གཟུགས་མྱོང་བ་སྟེ། བཟུང་དོན་ཡོད་པའི་
དབང་ཤེས་ལས་བྱུང་བས་སོ། །མ་གྲུབ་སྟེ། དྲན་བྱའི་གཟུགས་ཉིད་ལས་དངོས་སུ་བྱུང་ཞེ་ན། 
དེ་འདྲའི་དྲན་ཤེས་ཆོས་ཅན། དབང་ཤེས་ཀྱི་བཟུང་དོན་ལས་སྐྱེ་བ་མ་ཡིན་པར་ཐལ། རང་
དུས་དེ་ཡི་ཚེ། དེ་ཞིག་ནས་མེད་པའི་ཕྱིར། མ་ཁྱབ་ན། ཡུལ་ཡུལ་ཅན་ཡིན་ན། དུས་མཉམ་
པ་བུད། དེ་དེ་ཡི་རྣམ་ལྡན་ཡིན་པ་ཅི། དེ་ལས་བྱུང་བས་སོ་ཞེ་ན། མྱོང་བ་གཟུང་འཛིན་དབང་
ཤེས་དེ་ལའང་ཆོས་ཅན། དྲན་ཤེས་དེ་ལྟར་གཟུགས་ཀྱི་རྣམ་ལྡན་དེར་འགྱུར། དེ་ལས་སྐྱེས་
པས་སོ། །
རྣམ་པ་སྟེ་དྲན་རྟོག་གི་སྣང་ཡུལ་དེ་ནི་ཆོས་ཅན། དབང་ཤེས་ཀྱི་བཟུང་དོན་གྱི་ཆ་ཉིད་མ་
ཡིན་ཏེ། དབང་ཤེས་ལས་གསལ་བའི་རྣམ་པར་སྣང་བས་དབེན་པའི་ཕྱིར་རོ། །
རྣམ་པ་དེ་ནི་ཤེས་པ་ལས་ཐ་དད་པའི་ཕྱི་དོན་ཡིན་ན། འདས་པའི་དོན་དྲན་པའི་ལྷས་
སྦྱིན་གྱི་རྟོག་པའི་སྣང་ཡུལ་ཆོས་ཅན། རུང་ཡུལ་དེར་གནས་པའི་མཆོད་སྦྱིན་སོགས་སྐྱེས་བུ་
གཞན་གྱིས་ཀྱང་བརྗོད་པ་ལ་མ་ལྟོས་པར། ལྷས་སྦྱིན་གྱིས་རྟོགས་པའི་དེ་བཞིན་རྟོགས་པར་
འགྱུར། དྲན་རྟོག་གི་བཟུང་དོན་ཕྱི་རོལ་ཡིན་པས་སོ། །མ་ཁྱབ་སྟེ། 
བདག་ལ་རྟག་ཏུ་འབྲེལ་བ་སྟེ། ལྷས་སྦྱིན་ཁོ་ནའི་ཡུལ་ལོ། །ཞེ་ན། དེ་ཡི་ཕྱིར་ཆོས་ཅན། 
ཁྱོད་བརྗོད་ཀྱང་སྐྱེས་བུ་གཞན་གྱིས་རྟོགས་པར་མི་འགྱུར་བར་ཐལ་ལོ། །འདོད་དེ། འཆད་
ཉན་བྱེད་པའི་སྐྱེས་བུ་གཉིས་ཡུལ་རེ་རེ་ཁོ་ན་དང་འབྲེལ་བ་སྟེ། འཆད་ཅིང་ཉན་པོས་ཞེ་ན། 
ཤེས་བྱ་ཆོས་ཅན། འཆད་པོ་ཉན་པོའི་སེམས་དག་རང་གི་དོན་གཅིག་ཏུ་མངོན་པར་ཞེན་
པའི་བདག་ཉིད་ཅན་དུ་མཚམས་སྦྱོར་བར་མི་འགྱུར་བར་ཐལ་ལོ། །རེ་རེ་ཁོ་ན་གོ་བས་ཕྱིར། 

གལ་ཏེ་དོན་དེ་གཉིས་འདྲ་བ་ལས་གཅིག་པའི་ཐ་སྙད་ཡོད་པ་སྟེ། ཐ་སྙད་བྱས་པ་ཙམ་མོ་ཞེ་
ན། སྐྱེས་བུ་དེ་གཉིས་ཆོས་ཅན། ཡུལ་འདྲ་བ་ལས་གཅིག་པ་དེར་སྣང་བ་མིན་པར་ཐལ། ཇི་
ལྟར་ན་ཡུལ་ཐ་དད་པའི་བདག་ཉིད་སོ་སོར་བཟུང་བས་ཕྱིར་དེས་ན་དེ་གཉིས་ཀྱི་ཡིད་བློ་
ཆོས་ཅན། རང་གི་བཟུང་དོན་སྣང་ཡུལ་དུ་མེད་པར་ཐལ། ཐ་དད་གཅིག་ཏུ་སྣང་བ་དེ་ཡི་ཚེ་
ཡི་ཕྱིར། 
གཉིས་པ་ནི། ཉམས་མྱོང་རྣམ་ཤེས་ཏེ། སྔོ་འཛིན་མིག་ཤེས་སོགས་དེ་ཡང་ཆོས་ཅན། 
སྔོ་སོགས་ཀྱི་རྣམ་པ་ཅན་ཡིན་ཏེ། འཛིན་རྣམ་ལས། རྣམ་པ་གཅིག་གི་ཁྱད་པར་ཅན་བཟུང་
རྣམ་སྟེ། གཟུང་འཛིན་གྱི་ཆ་གཉིས་ལ་ནི་བསྟེན་པར་འགྱུར་བར་ངེས་ཏེ། གཉིས་པའི་ཤེས་
པ་ཡིས་དམིགས་པར་འགྱུར་བས་ཕྱིར། ཁྱབ་སྟེ། རྣམ་ལྡན་ལས་གཞན་དུ་དེ་ཡི་རྣམ་པ་ཅན་
མིན་ན། དེ་དྲན་པའི་གཉིས་པའི་ཤེས་པ་ལས་ཏེ་ཤེས་པས་དེ་ཡི་རྣམ་ལྡན་དུ་ཇི་ལྟར་གནས་
པར་འགྱུར་ཏེ། རྟོགས་པར་མི་འགྱུར་བས་ཁྱབ་བོ། །
གཉིས་པའི་ཤེས་པ་སོགས་ལ་ཡུལ་སྔ་མའི་རྣམ་པ་སྣང་བའི་རྒྱུུ་མཚན་འདི་ལྟར། སྔོ་
འཛིན་དབང་ཤེས་སོགས་དང་པོ། ཕྱི་མ་དེ་ཕྱི་མ་དང་པོ་ཡུལ་གྱི་རྣམ་ཅན་དུ་དྲན་པ་གཉིས་
པའི་ཤེས་པ་དེ་ཡི་ཕྱི་མ་ནི་གཉིས་པ་དེས་དང་པོའི་ཡུལ་གྱི་རྣམ་པ་ཅན་དུ་དྲན་ནོ་ཞེས་དྲན་
པའི་གསུམ་པ་ལ་སོགས་ཤེས་པ་རྣམས། སྔ་མ་སྔ་མ་ལས་ཕྱི་མ་ཕྱི་མ་རྣམ་པ་གཅིག་སྟེ་རེ་
རེས་ལྷག་པ་ཉིད་ཡིན་ནོ། །དེ་སྟོན་པ་ནི། ཤེས་པ་གཉིས་པ་དྲན་ཤེས་དང་པོ་དེ་ནི་ཆོས་ཅན། 
དང་པོ་བས་རྣམ་པ་གཅིག་གིས་ལྷག་སྟེ། དོན་གྱི་ངོ་བོས་ཏེ། ཡུལ་གྱི་ཆ་ནས་རྣམ་པ་གཉིས་
དང་བདག་གི་འཛིན་པའི་རྣམ་པ་འབའ་ཞིག་དང༌། གསུམ་དུ་ནི་རང་དྲན་པའི་གསུམ་པའི་
ཤེས་པ་ཡིས་རྟོགས་པར་འགྱུར་བས་སོ། །
གལ་ཏེ་དོན་འབྲས་ཡིན་གྱིས་དོན་ཤེས་དྲན་པ་ན་དོན་ཤེས་དྲན་པས་ཁྱབ་པའི་ཕྱིར་ན་

འཁྲུལ་པའི་སྒོ་ནས་ཡུལ་ཤེས་བསྲེས་ཏེ། རྣམ་ལྡན་དུ་དྲན་གྱི་རྣམ་པ་ཡོད་ནས་དྲན་པ་མིན་ཞེ་
ན། སྔོན་འཛིན་མིག་ཤེས་སོགས་ཆོས་ཅན། རང་རྒྱུ་སྣང་བ་དང་ཡིད་བྱེད་ལ་ཡང་སྟེ། དེ་དང་
ལྷན་ཅིག་དྲན་པ་དེར་འགྱུར་བར་ཐལ། དེ་ཡི་འབྲས་བུ་ཡིན་པའི་ཕྱིར། 
དེ་བཞིན་ནམ་འབྲས་བུ་ཐམས་ཅད་ཆོས་ཅན་རང་རྒྱུ་དང་ལྷན་ཅིག་འཛིན་པར་འགྱུར་དེ་
ཡི་འབྲས་བུ་ཡིན་པའི་ཕྱིར། འདོད་ན། དེའི་ཕྱིར་ཤེས་བྱ་ཆོས་ཅན། རྫ་མཁན་ལ་སོགས་དྲན་
པ་མེད་པར་རྫ་བུམ་དྲན་པར་མི་འགྱུར་བར་ཐལ་ལོ། །ཡུལ་གྱིས་ཡུལ་ཤེས་ལ་ཕུལ་དུ་བྱུང་
བའི་ཁྱད་པར་ཞིག་བྱས་པས་ཡུལ་ཁོ་ནའི་རྣམ་ལྡན་དུ་དྲན་ནོ་ཞེ་ན། ཡུལ་གྱི་ཁྱད་པར་གང་
ལ་ཡུལ་ཤེས་ཡུལ་གྱི་རྣམ་ལྡན་དུ་དྲན་བྱེད་དེ་ཆོས་ཅན། ཡུལ་ཤེས་ཡུལ་དང་འདྲ་བ་ལས་
གཞན་ཅིར་འགྱུར་ཏེ། འདྲ་བའི་ཆར་ཐལ། ཁྱོད་ཀྱི་རྒྱུ་མཚན་ཁོ་ནས་དོན་ཤེས་དོན་དང་འདྲེ་
བ་བརྟེན་པས་ཏེ། དོན་གྱི་རྣམ་ལྡན་དུ་དྲན་བྱེད་ཡིན་ཅིང༌། ཁྱོད་དེ་དེས་རྟོགས་པའི་འཇོག་
བྱེད་ཡིན་པས་སོ། །ཡུལ་ཤེས་འདྲ་ན། ཡུལ་གྱི་རྣམ་པར་སྒྲོ་འདོགས་པར་རིག་སྟེ། ཚེ་མ་
སོགས་ལ་འདྲ་བ་ཡོད་པས་གཅིག་གཅིག་ཏུ་སྒྲོ་འདོགས་པ་མཐོང་བའི་ཕྱིར། 
ཤེས་པ་གཉིས་པ་དྲན་ཤེས་དང་པོ་ཆོས་ཅན། རང་བཞིན་འཛིན་རྣམ་གཅིག་ལ་རྣམ་པར་
གནས་པར་ཐལ། ཤེས་པ་དང་པོ་རང་བཞིན་གཉིས་མིན་པར་འཛིན་རྣམ་རྐྱང་པ་ཅན་ཡིན་
པའི་ཕྱིར། འདོད་ན། དེའི་ཕྱིར། ཆོས་ཅན། རང་ངེས་པར་འཛིན་པའི་གསུམ་པའི་སེམས་
ཀྱིས་ཁྱོད་དང་པོའི་ཤེས་པ་ཡུལ་གྱི་རྣམ་ལྡན་དུ་བྱེད་པར་འགྱུར་བ་མིན་པར་ཐལ་ལོ། །དོན་
བསྲེ་བ་དང་འབྲེལ་པ་ཅན་ཏེ་སྔོ་འཛིན་དབང་ཤེས་སྔོན་པོའི་རྣམ་ལྡན་དུ་དྲན་པའི་བློ་གཉིས་
པ་དྲན་ཤེས་དང་པོ་ཆོས་ཅན། བློ་ཚུལ་གཉིས་པ་ཡིན་ཏེ། སྔོ་སོགས་ངོ་བོ་རུ་མདུན་ན་གནས་
པར་གྱུར་པ་སྟེ། སྔོ་འཛིན་དབང་པོའི་བློ་དེ་ཁྱོད་ཀྱིས་དམིགས་ཤིང་དེར་སྣང་བའི་རྟོག་པ་
ཡིན་པས་སོ། །དེ་ལས། 

གཞན་དུ་དོན་གྱི་དངོས་འབྲས་ཡིན་པས། དོན་གྱི་རྣམ་ལྡན་དུ་དྲན་ན། དང་པོ་སྔོ་འཛིན་
དབང་ཤེས་ཆོས་ཅན། དྲན་ཤེས་དང་ཁྱོད་གཉིས་ལས་ཁྱོད་གཅིག་པུ་ཉིད་སྔོན་པོ་དང༌། 
འབྲེལ་བ་སྟེ། དེ་ཡི་རྣམ་པར་དྲན་པར་འགྱུར། གཅིག་པུ་ཉིད་སྔོན་པོ་ལས་དངོས་སུ་བྱུང་བའི་
ཕྱིར། སྔོ་འཛིན་དབང་ཤེས་དྲན་པའི་ཤེས་པ་ཕྱི་མ་ཕྱི་མ་རྣམས་ཆོས་ཅན། སྔོན་པོ་དང་འབྲེལ་
བར་དྲན་པ་མ་ཡིན་པར་ཐལ། ཤེས་པ་སྔ་མའི་བཟུང་དོན་སྔོན་པོ་དང་དངོས་སུ་འབྲེལ་པ་
མཐོང་བ་མེད་པའི་ཕྱིར། 
གསུམ་པ་ལ། ལྷན་ཅིག་དམིགས་ངེས་རྟགས་ཀྱིས་ཚུལ་གཉིས་སྒྲུབ་པ་ནི། དབང་ཤེས་
ཀྱི་ཡུལ་ནི་ཆོས་ཅན། དབང་ཤེས་དེ་ལས་གཞན་ཕྱི་རོལ་ཉིད་དུ་གང་གིས་འགྲུབ་པར་འགྱུར་
ཏེ། མི་འགྱུར་བར་ཐལ། དབང་བློ་དང་ལྷན་ཅིག་ཏུ་ཅིག་ཆར་མྱོང་བའི་དམིགས་པར་ངེས་
པར་འགྱུར་བའི་ཕྱིར། བློ་གཅིག་གི་གཟུང་འཛིན་གྱི་རྣམ་པའམ། གཉིས་སུ་སྣང་བས་གཉིས་
སུ་བདེན་ཞེ་ན། ཤེས་བྱ་ཆོས་ཅན། དེ་མ་ཡིན་པར་ཐལ། རྣམ་ཤེས་འཁྲུལ་པས་ཟླ་བ་གཉིས་
མེད་པར་ཟླ་བ་གཉིས་མཐོང་བའི་ཕྱིར། ལྷན་ཅིག་དམིགས་ངེས་ཀྱི་ཁྱབ་པ་སྟོན་ཏེ། 
སྔོ་སེར་དག་ལ་ཆོས་ཅན། ལྷན་ཅིག་མྱོང་བའི་ངེས་པ་ཡོད་པ་མ་ཡིན་ཏེ། རྫས་ཐ་དད་
པའི་ཕྱིར། སྔོ་འཛིན་དབང་ཤེས་དང༌། དེས་དམིགས་པའི་སྔོན་པོ་ཆོས་ཅན། སོ་སོ་རྫས་ཐ་
དད་མ་ཡིན་ཏེ། ལྷན་ཅིག་དམིགས་ངེས་ཡིན་པའི་ཕྱིར། དེར་ཐལ། 
མྱོང་བ་མེད་པར་དོན་འགའམ་དོན་མེད་པའི་མྱོང་བ་ཡང་མྱོང་བར་འགྱུར་བ་མ་མཐོང་བ་
དེ་ན་སྟེ། གཅིག་དམིགས་ན་གཅིག་དམིགས་པས་ཁྱབ། གཅིག་མ་དམིགས་ནའང་གཅིག་མ་
དམིགས་པས་ཁྱབ་པའི་ཕྱིར། སྔོ་འཛིན་དབང་ཤེས་རང་དུས་ན། སྔོ་འཛིན་དབང་ཤེས་ལས་
རྫས་གཞན་མིན་པ་ལྡོག་པ་རབ་ཏུ་དཀའ་བ་ཉིད་ཡིན་ཏེ། དེ་དང་གྲུབ་བདེ་གཅིག་པ་དེ་ཡིས་
ཕྱིར། མདོ་སྡེ་པ་ན་རེ། 

དབང་པོའི་བློ་རྣམས་ལ་རྒྱུ་གཞན་དབང་ཡིད་དག་ནི་ཡོད་པ་ན་ཡང་དབང་ཡིད་ལས་
གཞན་པའི་རྒྱུ་མེད་ན་མི་སྐྱེ་བའི་ཕྱིར། དབང་ཡིད་ལས་ཐ་དད་པའི་རྒྱུ་ནི་རྗེས་སུ་དཔོག་པར་
འགྱུར་ལ། རྒྱུ་གཞན་དེའང་ཕྱི་རོལ་ལོ་ཞེ་ན། 
གལ་ཏེ་རྣམ་རིག་པ་དབང་ཤེས་རྣམས་རང་གི་མཚུངས་པ་དེ་མ་ཐག་རྐྱེན་དོན་གནང་གི་
བག་ཆགས་ཅན་གྱི་ཡིད་བྱེད་ལས་ངེས་པར་ཏེ་རེས་འགའ་སྐྱེ་བར་མི་སྨྲ་ན། དེར་འགྱུར་ན་
ཡང་དབང་ཤེས་ཆོས་ཅན། ཁྱོད་རེས་འགའ་སྐྱེ་བས་བཟུང་དོན་ཕྱི་རོལ་ཡོད་པར་མི་འགྲུབ་
པར་ཐལ། དོན་སྣང་གི་བག་ཆགས་སྨིན་པ། ཆོས་མཆོག་གིས་ཉེ་བར་ལེན་པ་སྟེ། བག་ཆགས་
སྨིན་པ་ཉིད་ཅེས་དང༌། ཉེར་རྒྱུ་བག་ཆགས་ལས་སྐྱེ་ཅེས་པས། བག་ཆགས་ཉེར་ལེན་དུ་
བཤད། ལྷས་བག་ཆགས་སྨིན་པ་ཅན་གྱི་ཡིད་བྱེད་ཉེར་ལེན་དུ་གསུངས་པས་སྨིན་པར་ཅན་
གྱི་ཡིད་བྱེད་ཉེར་ལེན་དུ་ཡོད་ཅེས་ཀྱང་རུང་སྙིང་པོ། ཉེར་ལེན་དུ་ཡོད་ཅིང༌། དེ་ཡི་གྲོགས་
བག་ཆགས་སད་པ་ལས་རེས་འགའ་འབྱུང་བས་སོ། །ཕྱི་རོལ་མེད་ན། ས་བོན་ལས་ནི་མྱུ་གུ་
སྐྱེ་བ་དང་དུ་བ་ལས་མེ་གྲུབ་པ་ཞེས་པ་རྣམས་མི་རུང་བར་འགྱུར་བ་ལ་དེ་ཡོད་ཅིང༌། དེ་འདྲ་
ཐམས་ཅད་ཕྱི་རོལ་དོན་ལ་བརྟེན་པ་ཅན་ནོ་ཞེ་ན། ཤེས་བྱ་ཆོས་ཅན། ཕྱི་རོལ་མེད་ཀྱང་ས་
བོན་མྱུ་གུའི་བྱེད་པ་པོ་དང༌། དུ་བ་མེ་ཡི་ཤེས་བྱེད་ཀྱི་ཐ་སྙད་གནས་པ་གང་སྟེ། འཇུག་པ་དེ་
ཡང་མི་འཐད་པ་མིན་པར་ཐལ། གལ་ཏེ་མྱུག་གུ་དེ་ཡི་ངོ་བོར་སྣང་བ་བློ་ཕྱི་མ་ས་བོན་དེ་ལྟར། 
སྣང་བའི་བློ་སྔ་མ་ལས་ངེས་འབྲེལ་ཏེ་སྐྱེ་བའི་སྒོ་ནས་བློ་ཡི་ས་བོན་དང་མྱུ་གུ་ལ་བརྟེན་ནས་
རྒྱུ་འབྲས་སོགས་རྟོག་པ་སྟེ། རྣམ་བཞག་བྱེད་པ་ན་ཚད་མ་དང་འགལ་བ་ཅི་ཞིག་ཡོད་དེ་མེད་
པས་སོ། །འགལ་བ་ཡོད་དེ། 
དུ་བ་མེས་བསྐྱེད་པར་འགྱུར་བ་མིན་པར་ཐལ། དུར་སྣང་སྔར་འབྱུང༌། མེར་སྣང་ཕྱིས་
འབྱུང་བའི་ཕྱིར། འདོད་ན། དེ་ཕྱིར་འབྲས་ལས་རྒྱུ་རྟོགས་པའི་རྟགས་སུ་མི་འགྱུར་བར་ཐལ། 

དུར་སྣང་མེར་སྣང་དེ་ཡི་རྒྱུ་དག་ནི་ཡིན་ན་ཡང༌། དུ་སྣང་གང་ལས་མེ་སྣང་རྟོགས་པའི་རྟགས་
སུ་མི་འགྱུར་བར་ཐལ་ལོ། །ཞེ་ན། ཤེས་བྱ་ཆོས་ཅན། དུ་བས་མེ་དཔོག་པ་ལ་ཡང་ཕྱི་ཡི་དུ་
བས་ཕྱི་ཡི་ལ་ལ་ཕྱི་ཡི་མེ་ཉིད་བསྒྲུབ་པའི་འབྲས་རྟགས་ཡང་དག་ཁོ་ན་དགོས་པ་མ་ཡིན་ཏེ། 
དུར་སྣང་གི་བློས་ལར་སྣང་ཅན་གྱི་རྒྱུད་ལ་མེ་ཡི་བག་ཆགས་དངོས་སུ་བསྒྲུབ་སྟོབས་ཀྱིས་
བག་ཆགས་གསལ་བར་སད་པ་ཅན་གྱི་མེར་སྣང་གི་བློ་མ་འོངས་པ་རྟོགས་པ་སྟེ་སྒྲུབ་བྱེད་ཀྱི་
རྟགས་ཡང་དག་ཡིན་པས་སོ། །ཡང་ན་མེར་སྣང་ད་ལྟར་བ་ཞེས་ཀྱང་ངོ༌། །དེས་ན་དུ་བར་
སྣང་བའི་བློ་དག་ཆོས་ཅན། ཕྱི་ཡི་མེའམ་མེར་སྣང་བཞིན་པ་ལས་སྐྱེས་པས་མེ་ལས་སྐྱེས་
པར་བཞག་པ་མ་ཡིན་ཏེ། མེ་ཡི་བག་ཆགས་ཅན་གྱི་རྣམ་ཤེས་ཉིད་མེ་སྟེ། དེ་ལས་སྐྱེས་པ་ལ་
མེ་ལས་སྐྱེས་པ་བཞག་པས་ཕྱིར། དུ་བར་སྣང་བའི་བློ་ཆོས་ཅན། དེ་ཡིན་ཏེ། 
སེམས་རྒྱུད་དེར་རུང་ནས་མེ་ལས་དུ་བ་ཡིན་གྱི་བར་དེ་ཡིན་ཏེ། མེ་ཡི་བག་ཆགས་ཅན་
གྱི་སེམས་རྒྱུད་ཀྱིས་དུ་བའི་བག་ཆགས་གྲོགས་སུ་བྱས་ནས་ཁྱོད་བསྐྱེད་པའི་ཕྱིར། དེས་ན་
མཁས་པ་སེམས་ཙམ་པ་རྣམས་ལ་ཆོས་ཅན། ཕྱི་དོན་མེད་པས་རྒྱུ་འབྲས་སོགས་མེད་པའི་
སྐྱོན་མེད་དེ། གོང་དུ་བརྗོད་པའི་རྣམ་བཞག་འཐད་པོ་འདི་ཡོད་པའི་ཕྱིར། སེམས་ཙམ་ཡིན་
ན། ཇི་ལྟར་ཕྱི་རོལ་གྱི་བློ་ཚུལ་གཉིས་བསྒྲུབ་ཅེ་ན། སློབ་དཔོན་གྱིས་ཕྱི་རོལ་དོན་ལ་བརྟེན་
ནས་སུ་བློ་ཚུལ་གཉིས་སྒྲུབ་པའི་རིགས་པ་འདི་ཆོས་ཅན། དོན་ཡོད་དེ། དོན་སྨྲ་རྗེས་སུ་
བཟུང་བའི་དོན་དུ་ཡིན་པས་སོ། །ཚུལ་གཉིས་དེ་ཡང་ནི་ལྷན་ཅིག་མྱོང་བའི་ངེས་པ་རྟགས་
ཀྱིས་གྲུབ་བོ། གཉིས་པ་ནི། མདོ་སྡེ་པའི་ལུགས་ཏེ། 
དབང་ཤེས་དེ་དོན་ལས་དེར་སྣང་མིན་ན་དབང་པོ་གསལ་མི་གསལ་གྱི་ཁྱད་པར་ལས་
སྐྱེས་པའི་ཡུལ་གསལ་མི་གསལ་བར་མ་དེ་ཡི་དོན་ཅན་གྱི་ཡིད་ཀུན་སྟེ། མིག་ཤེས་གསུམ་
ཆོས་ཅན་རང་བཞིན་ཏེ་རྣམ་པ་གཅིག་པ་ཉིད་དུ་འགྱུར། དོན་གྱི་རང་བཞིན་གཅིག་པ་སྟེ་

བཟུང་དོན་གཅིག་རྣམ་མེད་རྗེན་ཆེར་དུ་འཛིན་པའི་ཕྱིར། འདོད་མི་ནུས་ཏེ། དབང་པོའི་ཁྱད་
པར་གསུམ་གྱིས་ཡུལ་གཅིག་གསལ་བ་དང་མི་གསལ་བ་འདྲེས་མ་སྟེ་བར་མ་སྣང་བའི་ཤེས་
པ་གསུམ་དོན་གཅིག་ལ་དམིགས་པ་ཡོད་པས་སོ། །དབང་ཤེས་དེ་ཆོས་ཅན། ལས་རྣམས་
ལྡན་དུ་སྐྱེ་ནས་དོན་གཅིག་གསུམ་དུ་སྣང་བ་མི་འཐད་དོ་ཞེ་ན། དབང་ཤེས་གསུམ་པོ་དེ་ནི་
ཆོས་ཅན། དོན་ལ་བརྟེན་ནས་བྱུང་བར་འགྱུར་ཞིང་དེ་ཡི་ངོ་བོས་ཏེ། རྣམ་པའི་རྗེས་སུ་བྱེད་
ཀྱང༌། དོན་གཅིག་དུ་མར་སྣང་བ་མི་འགལ་བར་ཐལ། གཞན་འགའ་ཞིག་སྟེ་ནང་གི་དབང་
པོ་གསལ་མི་གསལ་ཆ་འགའ་ཡིས་ནི། རྣམ་པ་ཐ་དད་པར་འགྱུར་བའི་ཕྱིར། དཔེར་ན། འདི་
ལྟར་ཕ་ལ་བརྟེན་ནས་དམིགས་པ་ཡིན་གྱི་བར་བཞིན་ནོ། །མར་མེ་ནས་མཐོང་བར་འགྱུར་གྱི་
བར་ལ་མར་མེའི་རྩེ་མོ་ཁྲ་སྒོར་བར་སྣང་བའི་དབང་ཤེས་འཁྲུལ་པ་ཆོས་ཅན། ཁྱོད་བློ་ཚུལ་
གཉིས་པ་ཡིན་ཏེ། མར་མེའི་རྩེར་ཁྲ་སྒོར་བ་མེད་བཞིན་སྣང་བའི་དབང་ཤེས་ཡིན་པས་སོ། །
དེ་ཡི་ཕྱིར། དེ་ཕྱི་རོལ་གྱི་ཁྲ་བོ་དངོས་ཡིན་ན། དེ་ལ་སྣང་བའི་ཁྲ་སྒོར་བ་ཆོས་ཅན། 
དབང་བོ་གསལ་བ་སྟེ་སྐྱོན་མེད་ལ་ཁྱོད་འཛིན་པའི་ནུས་པ་ཅིས་མེད་དེ་ཡོད་པར་ཐལ། དེ་
མཐོང་བའི་དབང་ཤེས་ཆོས་ཅན། རྐྱེན་དབང་པོ་ཉམས་པ་ཇི་ལྟར་ཡིན་ཏེ་མ་ཡིན་པར་ཐལ། 
ཡང་དག་པའི་དོན་མཐོང་བའི་ཕྱིར། 
རབ་རིབ་ཀྱི་མིག་དབང་གི་སྐྱོན་སྦྱངས་ནས་གསལ་བར་བྱས་པར་ཐལ། རབ་རིབ་ཀྱི་
དབང་པོ་ལས་འདས་པའི་ཁྲ་བོ་རང་མཚན་བཟུང་དོན་དུ་བྱས་པས་སོ། །དེ་ཡི་ཕྱིར། ཁྱོད་
ལས་མིག་ཤེས་སྐྱོན་མེད་གཞན་གྱིས་མཐོང་བའི་དོན་དེར་ཡང་ཇི་ལྟ་བུར་ན་གསལ་བ་མ་
ཡིན་ཏེ་ཡིན་པར་ཐལ་ལོ། །གཞན་དེ་འདྲའི་ཁྲ་སྒོར་བ་ནི་ཁྱོད་ཀྱི་རྒྱུ་མ་ཡིན་པར་ཐལ། སྣང་
བ་ཡིད་ལ་བྱེད་པ་དང༌། དེ་ལས་གཞན་མར་མེ་གཅིག་གིས་ཁྱོད་སྐྱེ་བའི་ནུས་པ་རྟོགས་པ་སྟེ། 
མཐོང་བ་དེས་ནའོ། །འདོད་ན། དེ་རང་གི་བཟུང་ཡུལ་ཡང་ཇི་ལྟར་ཡིན་ཏེ་མ་ཡིན་པར་ཐལ། 

དེ་རང་རྒྱུ་མིན་པས་སོ། །
གལ་ཏེ་ཁྲ་སྒོར་བ་དེ་ཉིད་བློ་དེ་ཡི་རྒྱུ་ཡིན་ཞེ་ན། དེ་ཡི་ཕྱིར་ཏེ་ན། རང་སྐྱེ་བ་མར་མེ་ལ་
ཇི་ལྟར་ལྟོས་པར་འགྱུར་ཏེ་མི་འགྱུར་བར་ཐལ་ལོ། །དེ་གཉི་ག་དག་རྒྱུའོ་ཞེ་ན། 
དེ་མ་ཡིན་པར་ཐལ། ཁྲ་སྒོར་བ་མེད་ཀྱང་མར་མེ་རྒྱུར་ཡོད་ཙམ་གྱི་ཡོད་པ་སྟེ་སྐྱེ་བའི་
ཕྱིར། གལ་ཏེ་བློ་ཚུལ་གཉིས་མ་ཡིན་ན། བུམ་གཟུགས་གཅིག་ལ་ཉེ་རིང་བར་མ་ལ་སོགས་
ཀྱིས་ལྟ་བའི་དབང་ཤེས་རྣམས་ཆོས་ཅན། བུམ་གཟུགས་གསལ་དང་མི་གསལ་བར་མར་མི་
མཐོང་བའི་ཁྱད་པར་མི་རིགས་པར་ཐལ། དེ་རྣམ་མེད་རྗེན་ཆེར་དུ་འཛིན་པས་སོ། །གལ་ཏེ་
དེ་ཡི་ཚེ། ཡུལ་དབང་བར་གྱི་སྣང་བའི་ཁྱད་པར་ལས་དོན་མི་གསལ་དེར་འགྱུར་བས་ཁྱབ་པ་
མེད། ཅེ་ན། 
སྣང་བ་དེས་བུམ་གཟུགས་དེ་ནི་ཆོད་དམ་སྟེ་བསྒྲིབས་སམ་མ་ཆོད་དེ་མ་བསྒྲིབས་པ་
དག་གང་ཡིན། ཕྱི་མ་ན། དབང་ཤེས་དེ་གསུམ་ཆོས་ཅན། བུམ་གཟུགས་ཆེས་གསལ་བར་
མཐོང་བར་མཚུངས་པར་ཐལ། དེ་མ་བསྒྲིབས་པར་རྣམ་མེད་དུ་འཛིན་པ་འདྲ་བའི་ཕྱིར། 
བསྒྲིབས་ཞེ་ན། དེ་གཏན་མི་མཐོང་བར་མཚུངས་པར་འགྱུར། བསྒྲིབས་ཤིང་རྣམ་པའང་མེད་
པས་སོ། །
གལ་ཏེ་རིང་ནས་ལྟ་བའི་ཚེ་སྣང་བ་མི་གསལ་བས་དེའི་ཆ་ཕྲ་མོ་འགའ་ཞིག་ནི་མི་
འཐོང༌། ཉེ་བ་ལ་དེ་ལས་ལྡོག་པའི་ཕྱིར། ཐ་དད་དུ་སྣང་ངོ་ཞེ་ན། འོ་ན་བུམ་གཟུགས་ཕྱི་ཡི་
ཡན་ལག་ཅན་གཅིག་ཡིན་ནམ་རྡུལ་སོ་སོ་ཡིན། དང་པོ་ལྟར་ན། 
བུམ་གཟུགས་ཆོས་ཅན། དབང་ཤེས་ཀྱི་ཆ་འགའ་མཐོང་བ་དང་མ་མཐོང་བའི་ཐ་དད་
གང་ལས་ཡིན་ཏེ་མ་ཡིན་པར་ཐལ། ཕྱི་རོལ་དོན་ཡན་ལག་ཅན་གཅིག་ཡིན་པའི་ཕྱིར། 
གཉིས་པ་ལྟར་ན། སྔར་ལྟར་མཐོང་དང་མ་འཐོང་གང་ལས་ཡིན་ཏེ། མ་ཡིན་པར་ཐལ། ཕྲ་

རྡུལ་དུ་མ་ཐ་དད་ཡིན་པའི་ཕྱིར། 
གལ་ཏེ་སྣང་བ་གསལ་མི་གསལ་གྱི་ཁྱད་པར་གྱི་བློ་ལ་ཐ་དད་དུ་སྣང་ངོ་ཞེ་ན། ཆོས་ཅན་
སྣང་བ་གསལ་མི་གསལ་ཐ་དད་པ་གང་ལས་གསལ་མི་གསལ་ཐ་དད་པར་གང་ལས་འགྱུར་
ཏེ་མི་འགྱུར་བར་ཐལ། ཐ་དད་མེད་པའི་ཕྱི་ཡི་དོན་གཅིག་ཡིན་པས་སོ། །རིང་བའི་ཚེ། སྣང་
ན་དེ་ཡང་ཅིས་མ་གསལ་ཞེས་དྲིས་པས། 
རྡུལ་དུ་བ་ཁུག་སོགས་ཀྱིས་སྒྲིབ་པའི་ཕྱིར་ཞེ་ན། དེ་ཉེ་བ་འདི་ཅིས་སྒྲིབ་བྱེད་མིན་ཅེས་
དྲིས་པས་སྲབ་ལ་ཉུང་བས་ཕྱིར་ཞེ་ན། ཉེ་བའི་ཡུལ་དབང་བར་གྱི་སྣང་བའི་རྡུལ་ལའང་ཆོས་
ཅན། སྲབ་ལ་ཉུང་བ་དེ་ལྟ་ཉིད་དུ་ཐལ། སྒྲིབ་རྡུལ་སྲབ་ལ་ཉུང་ཞིང་དེ་དང་རྒྱུ་མཚན་མཚུངས་
པའི་ཕྱིར་གལ་ཏེ་རིང་བའི་ཚེ་སྒྲིབ་རྡུལ་ཆེས་མང་བས་སྣང་བ་བསྒྲིབས་ཀྱི་ཉེ་བ་ལ་དེ་ལྟ་མ་
ཡིན་ནོ་ཞེ་ན། གཞན་ལ་རིང་བ་ལ་ལྟ་བའི་ཚེ་ཆོས་ཅན། ཡུལ་དབང་བར་གྱི་སྣང་བ་ཆེས་
གསལ་བར་ཐལ། དེ་སྲབ་མིན་འཐུག་མང་ཡོད་པའི་ཕྱིར། ཉེ་ན་སྣང་བ་གསལ་བས་ཡུལ་
གསལ་ན་ཐ་མལ་པའི་མིག་གི་ཐོག་དེའང་ཆོས་ཅན། ཁྱོད་མིག་དབང་བར་གྱི་སྣང་བ་ཆེས་
གསལ་བར་ཐལ། ཁྱོད་མིག་དབང་ལ་ཤིན་ཏུ་ཉེ་བའི་ཕྱིར། འདོད་ན་མིག་ཤེས་ལ་གསལ་
བར་སྣང་བར་ཐལ་ལོ། །ཁོ་ན་རེ། གལ་ཏེ་ཉེ་རིང་ལ་གསལ་མི་གསལ་དུ་སྣང་བ་དེར་ཡང་
འཐོང་མེད་དེ། ཆོས་དང་ཆོས་མ་ཡིན་པའི་ལས་ལ་བརྟེན་ནས་གསལ་མི་གསལ་གྱི་ཕྱི་ཡི་
གཟུགས་གཞན་གསར་དུ་བྱུང་བར་གྱུར་བས། དབང་ཤེས་དེ་གཉིས་གསལ་མི་གསལ་ཐ་
དད་དུ་སྣང་ངོ་ཞེ་ན། ནས་གཟུགས་དེ་དག་རྣམས་ནི་ཕན་ཚུན་བསྒྲིབ་པར་འགྱུར་རམ་མི་
འགྱུར། དང་པོ་ལྟར་ན། ཉེ་རིང་གཉིས་ནས་བུམ་གཟུགས་གཅིག་ལ་ལྟ་བའི་དབང་ཤེས་
གཉིས་ཆོས་ཅན། ལས་གཟུགས་གསལ་བ་དེ་ཉིད་སྣང་བར་འགྱུར། དེ་ཁྱོད་ཀྱི་བཟུང་དོན་
གང་ཞིག་རིང་བའི་ལས་གཟུགས་སྣང་བ་ནི། ཉེ་བའི་ལས་གཟུགས་ཀྱིས་སྒྲིབ་པར་བྱེད་པའི་

ཕྱིར། གཉིས་པ་ལྟར་ན། ཁྱེད་གཉིས་ཅིག་ཆར་ནི་གསལ་མི་གསལ་གྱི་རང་བཞིན་དུ་གྱུར་
པས་ལས་གཟུགས་དག་གསལ་བར་མཐོང་བར་འགྱུར། དེ་མཐོང་རུང་མ་སྒྲིབ་པའི་ཕྱིར། 
གལ་ཏེ་མཐོང་མེད་ཀྱི་ལས་ཀྱི་གང་རུང་གཅིག་བསྒྲིབས་པས་གཉིས་ཀ་མི་སྣང་ཞེ་ན། 
མ་མཐོང་བའི་ལས་ཆོས་ཅན། ཉེ་རིང་གི་དབང་ཤེས་དེ་ལ་ལས་འབྲས་མྱོང་བ་ཅི་བྱེད་དེ། མི་
བྱེད་པར་ཐལ། དེ་ལ་གང་གི་སྒོ་ནས་ཀྱང་དོན་དང་དོན་མ་ཡིན་པའི་ཕྱིར། ཕན་པ་དང་གནོད་
པ་གང་ཡང་མེད་པས་སོ། །གཞན་གྱིས་དཔྱད་པའི་རྒྱུ་མཚན་ཐམས་ཅད་མི་རིགས་པ་དེ་ཡི་
ཕྱིར་དོན་རྟེན་སྐྱེས་གྱུར་པའི་མྱོང་བ་སྟེ་དབང་ཤེས་ཆོས་ཅན། ཚུལ་གཉིས་ཡིན་ཏེ། རྒྱུ་བག་
ཆགས་ཇི་ལྟར་སད་པ་བཞིན་དུ་ཡུལ་གཅིག་གི་རྣམ་པ་ཐ་དད་འཛིན་པར་བྱེད་པའི་ཕྱིར། དེ་
ལས་ལྷག་མ་མེད་པར་སྣང་ཁྱེད་སོགས་གྱིས་ཡུལ་གསལ་མི་གསལ་དུ་འདོད་པ་ཆོས་ཅན། 
མི་རིགས་ཏེ། བློ་ངན་རྟོག་ཅན་རྣམས་ཀྱི་ལུགས་ན་ཡིན་པས་སོ། །ལྔ་པ་ལ། རྣམ་མེད་ནང་
ནས་སྒྲ་སོགས་སྐད་ཅིག་ཏུ་འདོད་པ་མདོ་སྡེ་མེད་དོ་པས་འགོག་པ་སྟེ། 
སྒྲ་དང་མར་མེ་ཆོས་ཅན། གང་གི་སར་འཛིན་མངོན་སུམ་གྱི་ཤེས་པ་ལ་རྣམ་མེད་དུ་
གསལ་བར་འགྱུར་ཏེ། མི་འགྱུར་བར་ཐལ། དེ་དུས་ན་ཞིག་ནས་མེད་པའི་ཕྱིར་ཏེ། དེ་ཡི་སྔ་
མ་བྱུང་ཟིན་པའི་སྐད་ཅིག་མིན་པའི་ཕྱིར་ཏེ། དེ་ཡི་སྐྱེད་བྱེད་ཡིན་པ་ཉིད་ཀྱིས་སོ། །དབང་
ཤེས་ཆོས་ཅན། གཅིག་ཤོས་དེ་རང་གི་རྗེས་སུ་སྐྱེས་པའི་དྲན་ཤེས་ལ་ཞེས་སྦྱར་རོ། །དུས་
མཉམ་པའི་སྒྲ་སོགས་བཟུང་ཡུལ་ཡིན་ཞེ་ན། མེ་འཛིན་མངོན་སུམ་ཆོས་ཅན་རྟོག རང་གི་
བཟུང་དོན་དུ་གསལ་བར་འགྱུར་ཕན་འདོགས་བྱེད་མིན་པའི་དོན། དུས་མཉམ་མེ་སོགས་
བཟུང་དོན་དུ་གསལ་བས་སོ། །གལ་ཏེ་དུས་མཉམ་མེ་སོགས་རང་གི་བཟུང་དོན་དུ་ངེས་ཏེ། 
དེ་ཡི་རྒྱུ་ཡི་རིགས་ཡིན་པས་དེ་དང་རྒྱུ་ཅིག་ལས་སྐྱེས་པས་སོ་ཞེ་ན། དབང་ཤེས་ཆོས་ཅན། 
རྒྱུ་ཡི་རིགས་འདྲ་ཡིན་པས་དེ་རང་གི་བཟུང་དོན་དུ་རྟོག་པ་འདིའང་འཐད་པ་མེད་པར་ཐལ། 

དེ་ཡིན་ན། རང་དང་དུས་མཉམ་གྱི་དབང་པོའང་བཟུང་དོན་དུ་འགྱུར་བའི་སྐྱོན་ཡོད་པས་སོ། 
། མེ་སོགས་དེས་བྱས་པའི་ཤེས་པ་མི་འཛིན་མངོན་སུམ་ཆོས་ཅན། རང་དུས་ན་རང་གི་བཟུང་
དོན་མེ་དེ་མེད་ཀྱང་དེ་གསལ་བ་ཞེས་བརྗོད་པ་འཐད་པ་ཡིན་ཏེ། མེ་ལས་དོན་དེ་ཉིད་དུ་སྐྱེས་
པ་དེ་ཉིད་ཀྱི་ཕྱིར། དེ་དང་ལྷན་གཅིག་སྐྱེས་པའི་དོན་གཞན་མེ་ནི་ཆོས་ཅན། དེ་ལ་རང་འདྲའི་
རྣམ་པ་གཏོད་པར་མི་བྱེད་པར་ཐལ། དེ་ལ་ཕན་འདོགས་པ་མིན་པའི་ཕྱིར། འདོད་ན། དེ་
ཡི་བཟུང་དོན་དུ་ཇི་ལྟར་འགྱུར་ཏེ་མི་འགྱུར་བར་ཐལ། དེ་ལ་རང་གི་རྣམ་པ་འཇོག་བྱེད་མིན་
པའི་ཕྱིར། 
རྡོ་རྗེ་སོགས་རྟག་པ་འཛིན་པ་ལ་རྣམ་པ་མེད་དོ་ཞེ་ན། རྡོ་རྗེ་རྡོ་སོགས་ཀྱི་དོན་ཀྱང་ཆོས་
ཅན། འགྲོ་བ་དངོས་པོ་ཀུན་གྱིས་དངོས་འབྲས་བྱེད་པའི་དུས་བཞིན་དུ་ཤེས་པ་ཐམས་ཅད་
ཅིག་ཆར་ཉིད་ཀྱིས་སྐྱེད་བར་འགྱུར། རྐྱེན་གཞན་ལ་ལྟོས་མེད་དུ་རིང་བཞིན་ཤེས་པ་སྐྱེད་
པའི་ཕྱིར་ཏེ། དེ་བསྐྱེད་ཅིང་བརྟེན་པའམ་རྟག་པས་སོ། །གལ་ཏེ་རྟག་ཀྱང་རང་འཛིན་དེ་
དག་གི་རིམ་བཞིན་འབྱུང་ཞེ་ན། ཆོས་ཅན་དེ་སྐད་ཅིག་སོ་སོ་གཞན་ཡིན་པར་ཐལ། རྐྱེན་ལ་
ལྟོས་ནས་རང་བཞིན་རིམ་བཞིན་བསྐྱེད་པས་སོ། །བརྗོད་པ་སྟེ། འདོད་དེ། 
རྡོ་སོགས་འདིར་ཡང་ཆོས་ཅན། རིང་བཞིན་མངོན་སུམ་ལ་རྗེན་ཆེར་མི་སྣང་བར་ཐལ། 
དེ་དུས་ན་ཞིག་པའི་ཕྱིར་ཏེ། དེ་ཡི་སྔར་བྱུང་བའི་སྐད་ཅིག་མ་ཡིན་པས་སོ། །ཞེས་པའི་སྐྱོན་
ནི་སྔར་བཞིན་ནོ། །
གཉིས་པ་ལ་མདོར། དུས་ཕྱིས་དྲན་པ་ལས་ཀྱང་དེ། ཞེས་པ་འཆད་དེ། མདོ་འགྲེལ་
ཁ་ཅིག གཞུང་འདིས་གཟུང་འཛིན་གྱི་ཚུལ་གཉིས་པར་མི་སྒྲུབ་ཀྱི་རིག་བྱ་རིག་བྱེད་ཀྱི་
ཚུལ་གཉིས་སུ་སྒྲུབ་པ་མི་འཐད་དེ། དབང་ཤེས་ཆོས་ཅན། བྱེ་བྲག་སྨྲ་བ་སོགས་ཀྱི་ངོ་བོར། 
ཁྱོད་གཟུགས་སོགས་དང་རིག་བྱ་རིག་བྱེད་ཀྱི་ཚུལ་གཉིས་པར་རྟགས་ཀྱིས་སྒྲུབ་མི་དགོས་

ཏེ། བདག་ཉིད་ཀྱི་མྱོང་བ་ལ་སྟེ་གཟུགས་སོགས་རྟོགས་པའི་ཤེས་པ་ཡིན་པ་ལ་བྱེ་བྲག་སྨྲ་
བ་སོགས་ཀྱི་བརྩད་པ་འགའ་ཡང་ཡོད་པ་མིན་པའི་ཕྱིར། དེས་ན་དེ་དག་ཤེས་པ་མིན་པར་
འདོད་པ་མེད་ཀྱི་དེ་དོན་ནས་གྲུབ་པའི་བར་ལ། དེ་ཡི་ངོ་བོར་དབང་ཤེས་ཆོས་ཅན། ཡུལ་གྱི་
རྣམ་ལྡན་དུ་གྲུབ་སྟེ། དོན་རྟོགས་སོ་སོར་དུས་ཕྱིས་དོན་མཐུན་དུ་དྲན་པས་སོ། །གལ་ཏེ་རྣམ་
མེད་ཡིན་ན། དེ་ལ་ཆོས་ཅན། འདི་ནི་གཟུགས་རྟོགས་པ་འདི་ལྟར་ཡིན་གྱི་སྒྲ་རྟོགས་པ་འདི་
ལྟར་མ་ཡིན་ཞེས་དོན་རྟོགས་ཐ་དད་དུ་དྲན་པ་འདི་མེད་པར་འགྱུར། དོན་རྟོགས་ཐ་དད་པར་
མྱོང་བ་སྟེ། རྟོགས་པ་མེད་པའི་ཕྱིར་ཏེ། རང་གི་སྤྱོད་ཡུལ་གྱི་རྣམ་པ་ཐ་དད་དུ་ཤར་བས་ཐ་
དད་དུ་ཕྱེ་བ་མེད་པའི་ཕྱིར། རྒྱུ་ཐ་དད་པས་དོན་རྟོགས་སོ་སོར་དྲན་ནོ་ཞེ་ན། 
ཆོས་ཅན། རྒྱུ་ཐ་དད་པ་འགའ་ཞིག་ལས་ཀྱང་དོན་རྟོགས་སོ་སོར་འབྱེད་པ་མ་ཡིན་པར་
ཐལ། ཉམས་སུ་མྱོང་བ་སྟེ་རྣམ་པ་མེད་པར་ཀུན་ལ་རིག་ཙམ་དུ་འདྲ་བའི་ཕྱིར། འདྲ་ཡང༌། རྒྱུ་
རྐྱེན་མི་འདྲ་བའི་ཁྱད་པར་ཕྲ་མོ་ཡོད་པས་ཐ་དད་དུ་དྲན་ཞེ་ན། ཆོས་ཅན། མི་འདྲ་བའི་ཁྱད་
པར་ཕྲ་མོ་ཡོད་ཀྱང་དོན་རྟོགས་སོ་སོར་འབྱེད་པའི་དྲན་བློ་མེད་པར་ཐལ། རྣམ་པ་ཐམས་
ཅད་པར་གསལ་བར་རྟོགས་པ་མེད་པའི་ཕྱིར། དཔེར་ན་མཚེ་མ་སོགས་ལ་མི་འདྲ་བའི་ཁྱད་
པར་ཡོད་ཀྱང༌། མ་ཤེས་པར་གཅིག་ཏུ་འཁྲུལ་བ་བཞིན་ནོ། །
མདོར། རང་རིག་པ་ཉིད་དུ་ཡང་ངོ་ཅི་ཡི་ཕྱིར་ཞེ་ན་མ་མྱོང་བར་འདི་མེད་ཕྱིར་རོ། །དེ་ལ་
གསུམ། ཚུལ་གཉིས་གྲུབ་པས་རང་རིག་གྲུབ། དེ་ཡི་རྒྱུ་མཚན་རྒྱས་པར་བཤད། དྲན་པས་
བདག་རིག་སྒྲུབ་པ་བཤད་པའོ། །དང་པོ་ནི། ཤེས་བྱ་ཆོས་ཅན། བློ་ཚུལ་གཉིས་སུ་སྒྲུབ་པར་
བྱེད་པའི་རིགས་པས་བློ་རང་རིག་པར་ཕལ་ཆེར་ཞར་ལ་གྲུབ་པར་འགྱུར་ཏེ། དོན་རྟོགས་སོ་
སོར་དྲན་ནས་རང་རིག་ཡོད་པས་ཁྱབ་པའི་ཕྱིར། 
གཉིས་པ་ལ་བཞི། རྣམ་པ་ཤེས་པ་ཡིན་པས་རང་རིག་སྒྲུབ། དཀར་སོགས་གསལ་བ་

དཔྱད་ནས་རང་རིག་སྒྲུབ། རང་བློ་དོན་འགྱུར་མིན་པ་དགག་པ་སྒྲུབ། ཤེས་པ་ཕྱི་མས་མྱོང་
ཚུལ་དཔྱད་ནས་སྒྲུབ་པའོ། །
དང་པོ་ནི། ཇི་ལྟར་ཚུལ་གཉིས་གྲུབ་པས་རང་རིག་འགྲུབ་ཞེ་ན། རང་ལ་དོན་དུ་སྣང་
བ་ཤེས་པ་རང་གི་ངོ་བོར་གྱུར་པ་དེ་ཚེའི་ཕྱིར་སྔ་བློ་སྐྱེས་འདྲའི་བློ་ཕྱི་མས་མྱོང་ཅེ་ན། དེ་ཡི་
དངོས་བློ་སྔ་མའི་རྣམ་པ་ཅན་གྱི་བློ་ཕྱི་མ་དེ་ཡིས་ནི་ཆོས་ཅན། ཤེས་པ་སྔ་མ་དེ་ཇི་ལྟར་མྱོང་བ་
ཡིན་ཏེ་མ་ཡིན་པར་ཐལ། དེ་རང་དུས་ན་འགགས་པས་སོ། །བློ་སྔ་མ་ཉམས་མྱོང་ལྡོག་པར་
ཐལ། དེས་རང་གི་ངོ་བོ་ཉམས་མྱོང་བ་མེད་པའི་ཕྱིར། ཁ་ནང་དུ་བལྟས་ནས་བློ་ལ་འཛིན་
པ་སྟེ་བློ་མྱོང་བྱེད་དེ་ནི་ཆོས་ཅན། ཁ་ཕྱི་རོལ་དུ་མངོན་པར་ཕྱོགས་ནས་ཡུལ་སྣང་བར་ཐལ། 
ཁྱོད་དོན་དུ་སྣང་བ་དང་ལྡན་པའི་ཤེས་པ་ཡིན་པའི་ཕྱིར། འདོད་མི་ནུས་ཏེ། དེ་རྟག་ཏུ་བདག་
ལ་ནང་དུ་མངོན་པར་ཕྱོགས་ཏེ། འཛིན་རྣམ་རྐྱང་པར་དམིགས་པས་བསལ་ལོ། །
སྔོ་འཛིན་མིག་ཤེས་ཆོས་ཅན། རང་ལ་སྣང་བའི་ཡུལ་སྔོ་སོགས་གང་གི་རྣམ་པ་དེས་ཏེ་
ཁྱོད་ཀྱིས་མྱོང་བ་མ་ཡིན་པར་ཐལ། རང་རིག་མེད་པའི་ཕྱིར། ཞེས་པའི་སྐྱོན་འཐོབ་བོ། །
གལ་ཏེ་དོན་དང་འདྲ་བ་ལས་གཞན་དོན་མྱོང་བའི་རྒྱུ་མཚན་ཅི་ཡོད་ཅེ་ན། བུམ་པ་
ཐམས་ཅད་པ་ཆོས་ཅན། ཕན་ཚུན་མྱོང་བར་ཐལ། འདྲ་བའི་ཕྱིར། ཞེས་འཐོབ་བོ། །གལ་ཏེ་
བློར་གྱུར་པའི་འདྲ་བས་དོན་མྱོང་བར་འཇོག་ཅེ་ན། དེ་ཡི་ཕྱིར། ཤེས་བྱ་ཆོས་ཅན། ད་ནི་དོན་
དང་འདྲ་བ་ལས་དོན་མྱོང་བར་འཇོག་པ་མ་ཡིན་པར་ཐལ་ལོ། །གལ་ཏེ་མྱོང་བ་ཡང་འདྲ་བའི་
རྒྱུ་ཅན་ཡིན་ཞེ་ན། བློ་དེ་ཡི་མྱོང་བྱེད་ནི་ཆོས་ཅན། བློ་དང་འདྲ་བ་ཙམ་གྱི་རྒྱུན་མཚན་ཅན་
མ་ཡིན་པར་ཐལ། རང་ཉིད་མྱོང་བའི་སྒོ་ནས་བསལ་བ་དེ་ཡིན་པས་སོ། །བློ་རང་ཉིད་མྱོང་
ན་འདྲ་བས་ཅི་བྱ་ཞེ་ན། དོན་དང་འདྲ་བ་འདི་ནི་ཆོས་ཅན། བློ་རང་རིག་པས་ཁྱོད་དོན་མེད་
མིན་པར་ཐལ། འཇིག་རྟེན་པའི་ཞེན་ངོར་གཟུགས་སོགས་ལས་དང་དོན་རྟོགས་བྱ་བའི་རྣམ་

བཞག་གིས་རྒྱུ་མཚན་དུ་འགྱུར་བའི་ཕྱིར། གལ་ཏེ་བློ་རང་མྱོང་ན་ཇི་ལྟར་དོན་མྱོང་བར་ཐ་
སྙད་བྱེད་ཅེ་ན། དབང་ཤེས་ཆོས་ཅན། གཞན་གྱི་བདག་ཉིད་དེ་ཕྱི་ཡི་སྔོ་སོགས་མྱོང་བ་ལས་
སྔོ་སོགས་མྱོང་བར་བརྗོད་པ་མ་ཡིན་ཏེ་རང་གི་ནས་མ་ཡིན་གྱི་བར་ལ། སྔོ་སོགས་ཀྱི་རྣམ་
པ་མྱོང་བ་ལ་སྔོ་སོགས་མྱོང་བར་གྲགས་པ་ཙམ་ཡིན་པའི་ཕྱིར། བློ་ལ་སྣང་བ་ནི་སྔོ་སོགས་
དངོས་དེ་རྣམ་པ་ཡིན་ན་ཕྱི་རོལ་གྱི་དོན་ཡོད་པ་ལ་ཚད་མ་གང་ཞེ་ན། 
སྔོ་སྣང་དབང་བློ་དེ་ནི་ཆོས་ཅན། ཇི་ལྟར་དོན་གྱི་མྱོང་སྟེ་སྔོན་པོ་བཟུང་དོན་དུ་བྱས་ནས་
ཤེས་པ་ཡིན་ཏེ་མ་ཡིན་པར་ཐལ། སྔོ་སོགས་དངོས་དེ་རྣམ་པར་སྣང་བ་མ་ཡིན་པས་སོ། །ད་
ནི་འདྲ་བ་ལས་མྱོང་མ་ཡིན་གྱི་གཞུང་འཛུགས་པ་ནི། མིག་ཤེས་སོགས་མྱོང་བྱེད་ཀྱི་བདག་
ཉིད་དེ་ཆ་དེ་ནི་ཆོས་ཅན། བློ་རང་རིག་པའི་ཆ་ལས་གྲུབ་པར་ཐལ། གང་གི་ཚེ། དོན་དང་
འདྲ་བའི་རྒྱུ་མཚན་མིན་ཞིང༌། རྒྱུན་མཚན་ཡོད་པའི་བློ་ཡིན་པས་སོ། །རང་རིག་མེད་པར་
དོན་གྱིས་ཅི་ཞིག་བསྒྲུབས་ཏེ། དོན་དང་འདྲ་བ་ཙམ་གྱིས་བཞག་པ་མ་ཡིན་པར་ཐལ། འདོད་
པ་དེས་ནའོ། །འདྲ་བས་མྱོང་བར་འཇོག་ན། ཆ་ཐམས་ཅད་ནས་སམ། ཆ་་འགའ་འདྲ་བས་
འཇོག་ན། དང་པོ་ལྟར་ན་ཤེས་པ་ཆོས་ཅན། ཤེས་པ་ཉིད་མ་ཡིན་པར་ཐལ། ཕྱི་དོན་དང་
བདག་ཉིད་ཀུན་གྱི་འདྲ་བའི་ཕྱིར། ཆ་འགའ་ཞིག་དང་མཚུངས་བས་མྱོང་ནས་ཡུལ་ཐམས་
ཅད་ཆོས་ཅན། ཤེས་པ་ཐམས་ཅད་ཀྱིས་མྱོང་བར་ཐལ་ལོ། །མིག་ཤེས་ཆོས་ཅན། སྔོ་
སོགས་ཉམས་སུ་མྱོང་བར་འདོད་དེ་སྔོ་སོགས་ངོ་བོས་ཏེ་སྐྱེས་ལ་འདྲ་བའི་ཕྱིར། དེ་བཞིན་
དུ་འདྲ་བའི་ཕྱིར། དེ་བཞིན་དུ་མིག་ཤེས་ཕྱི་མ་ཆོས་ཅན། མིག་ཤེས་སྔ་མ་མྱོང་བར་འགྱུར། 
ཉམས་མྱོང་ངོ་བོ་སྟེ། སྔ་མ་དེ་དང་སྐྱེས་འདྲ་བའི་ཕྱིར། དེ་ཡི་ཉེས་པ་མེད་དེ། ཁོ་བོས་དོན་
མྱོང་ཞེས་ངེས་པ་ཡོད་པ་བཞིན་དུ། ཉམས་མྱོང་སྟེ་འདི་ཉམས་མྱོང་སྔ་མ་ཉམས་སུ་མྱོང་ངོ་
ཞེས་ངེས་པ་མ་ཡིན་པ་དེ་ཡི་ཕྱིར་ཞེ་ན། སྔོ་འཛིན་མིག་ཤེས་ཆོས་ཅན། དུས་རྟག་ཏུ་དོན་སྔོན་

པོ་མྱོང་བ་མ་ཡིན་པར་ཐལ། དུས་རྟག་ཏུ་དོན་སྔོན་པོ་མྱོང་ངོ་ཞེས་པའི་ངེས་པ་མེད་པའི་ཕྱིར། 
གལ་ཏེ་ངེས་པ་ཡོད་པ་ཉིད་ཀྱི་རྒྱུ་མཚན་དོན་ལས་སྐྱེས་པ་འདྲ་བ་ཡོད་པས་སོ་ཞེ་ན། མྱོང་ལ་
མེད་པ་ཅི་ཡི་ཕྱིར། སྔོ་འཛིན་མིག་ཤེས་ཕྱི་མ་ཆོས་ཅན། དེ་སྔ་མ་མྱོང་ངོ་ཞེས་ངེས་པ་མེད་པ་
ཅིའི་ཕྱིར་སྟེ་ཡོད་པར་ཐལ། དེ་ལས་སྐྱེས་འདྲ་བས་སོ། །
གཉིས་པ་ནི། མདོ་སྡེ་པའི་ལུགས་ལ་རང་རིགས་ཡོད་པའི་རྒྱུན་མཚན་གཞན་ཡང་ཡོད་
དེ། དཀར་སོགས་མཐོང་བ་ན་དཀར་སོགས་མངོན་གསུམ་པར་གསལ་བའི་རང་བཞིན་དུ་
གྱུར་པའི་རིག་པ་ནི་གསལ་བར་ཡོད་མོད་དེ། སྐྱེས་པའི་ཤེས་པའི་སྣང་བ་འདི་གང་ཡིན་
ཅི་སྟེ། དཀར་སོགས་མངོན་པར་གསལ་བའི་ཤེས་པ་ལས་གཞན་དངོས་སམ་འོན་ཏེ་དེ་ཡི་
བདག་ཉིད་དུ་གྱུར་པ་ཡིན། གཞན་དངོས་ཡིན་ཏེ། དཀར་སོགས་གསལ་བའི་དབང་ཤེས་
ཆོས་ཅན། ཇི་ལྟར་དཀར་གསལ་བར་འགྱུར་ཏེ་མི་འགྱུར་བར་ཐལ། རང་གསལ་བ་མིན་པའི་
ཕྱིར། ཁྱབ་སྟེ། ཤེས་པ་དེ་ཆོས་ཅན། རང་གསལ་བ་མ་ཡིན་པར། འགྲོ་བ་ཡུལ་མ་ལུས་པར་
གསལ་བྱེད་མ་ཡིན་ཏེ། རང་གསལ་བའི་སྒོ་ནས་ཡུལ་གསལ་དགོས་པས་སོ། །
གལ་ཏེ་གསལ་བ་གསལ་གཞན་གྱི་གསལ་དགོས་པར་ན། དཀར་འཛིན་སོགས་ཆོས་
ཅན། རང་མྱོང་བྱེད་དེའང་དེ་ལས་རྫས་གཞན་གྱི་ཞེས་སོགས་ཐུག་མེད་དུ་འགྱུར་བར་ཐལ་
ལོ། །
དེ་ཆོས་ཅན། །ཇི་ལྟར་དེ་ཡིས་ཏེ་ཁྱོད་ཀྱིས་ཁྱད་པར་དཀར་པོ་མཐོང་ཞེས་ངེས་པ་ཡོད་
པར་འགྱུར་རེ་མི་འགྱུར་བར་ཐལ། མཐོང་བྱ་དཀར་པོ་དང་ཡུལ་ཡུལ་ཅན་དུ་འབྲེལ་པ་མེད་
པའི་ཕྱིར། རྟགས་ཁས་ཏེ། གང་གི་ཕྱིར་ན་ཡུལ་ཡུལ་ཅན་གཉིས་ལས་གཅིག་རྟོགས་ཚེ་
གཉིས་མཐོང་བ་ཡོད་པ་མིན་པའི་ཕྱིར། ཁྱབ་སྟེ། 
ཡུལ་ཡུལ་ཅན་གཉིས་དང་འབྲེལ་བ་མཐོང་བ་ན། ཡུལ་ཅན་གྱིས་ཡུལ་མཐོང་ཞེས་བྱ་

བར་འགྱུར་བར་ངེས་པའི་ཕྱིར། མཐོང་བ་དཀར་འཛིན་དཀར་པོ་དང་འདྲ་བར་སེམས་གཞན་
གྱིས་མཐོང་བར་འགྱུར་བས་དེར་ཐལ། དཀར་འཛིན་གྱིས་མཐོང་བ་བརྗོད་ཅེ་ན། ཆོས་ཅན། 
རང་རིག་གྲུབ་པར་ཐལ། དཀར་པོ་དང་འདྲ་བར་དུས་ཕྱིས་དྲན་པས་སོ། །
ཅི་སྟེ་རང་དངོས་མི་རིག་གི་ན། དེ་ཆོས་ཅན། ཇི་ལྟར་གཞན་གྱི་ངོ་བོས་རིག་སྟེ་མི་རིག་
པར་ཐལ། རང་རིག་མེད་པས་སོ། །རང་རིག་མེད་ཀྱང་དོན་མྱོང་སྟེ། དོན་དང་འདྲ་བས་སོ་ཞེ་
ན། 
ཆོས་ཅན། རང་རིག་མེད་པར་འདྲ་བ་ལས་ནི་དོན་མྱོང་ཤེས་པ་མི་འཐད་པར་ཐལ། དེ་
རིགས་པས་བཀག་ཟིན་པས་སོ། །དེ་ནི་ཆོས་ཅན། ཇི་ལྟར་མཐོང་བྱེད་དཀར་པོ་དང་འདྲ་བ་
ཡིན་པར་རྗེས་ཀྱི་ངེས་ཤེས་ངེས་པར་འགྱུར་བ་ཡིན་ཏེ་མི་འགྱུར་བར་ཐལ། དོན་དཀར་པོ་ནི་
སྔར་མཐོང་བར་ཡོད་པ་མ་ཡིན་པས་སོ། །ཁྱབ་སྟེ། འདྲ་བར་འཛིན་ན་མཐོང་དགོས་པས་སོ། 
ཤེས་བྱ་ཆོས་ཅན། དོན་ཤེས་གཉིས་གང་ཡང་མཐོང་བ་མེད་པར་ཐལ། འདྲ་བ་ཉིད་ཀྱང་མི་
འདོད་ཅིང༌། རང་རིག་ཀྱང་མེད་པས་སོ། །འདོད་ན། 
དོན་ཤེས་གཉིས་མེད་པར་སྨྲ་བ་གང་ཡིན་པ་དེ་ལ་ཆོས་ཅན། དོན་དང་ཤེས་པ་ཞེས་དེ་
དག་མངོན་པར་དངོས་སུ་ག་ལ་ཡོད་དེ་མེད་པར་ཐལ། འདོད་པ་དེ་ཡི་ཕྱིར། ཅི་སྟེ་རང་སྣང་
གི་དངོས་པོ་ཞེ་ན་འོན་ཏེ་དེ་ཡི་ཕྱིར། དཀར་འཛིན་དེ་ཆོས་ཅན། རང་ཉིད་རབ་ཏུ་གསལ་བར་
འགྱུར་རོ། །དེ་ཆོས་ཅན། དོན་མི་གསལ་བ་ཉིད་དུ་འགྱུར། གང་ཕྱིར་ན་རང་མི་གསལ་བས་
སོ། །
གསུམ་པ་ལ་དངས། རིགས་པ་སྔ་མས་ཁེགས་པ། གནོད་སྒྲུབ་གཞན་ཡང་བཤད་པའོ། 
། དང་པོ་ནི། །བློ་བདག་རིག་མིན་པའི་ཕྱོགས་དག་ལ་དོན་ཀུན་འཐོང་བ་མེད་པར་བསྟན་པ་
འདི་ཡིས་ནི་བློ་ནི་མངོན་སུམ་སྟེ་མངོན་གྱུར་མིན་པར་སྨྲ་བ་གང་ཡིན་དེ་ལ་ལན་བཏབ་བོ། 

། རྒྱལ་དཔོག་པ་ཆོས་ཅན། དོན་ཤེས་གང་ཡང་མཐོང་བ་མེད་པར་ཐལ། བློ་མངོན་སུམ་གྱིས་
མ་གྲུབ་པས་སོ། །
གཉིས་པ་ལ་གཉིས། བདེ་སོགས་མྱོང་བ་ཡིན་པས་རང་བློ་མངོན་དུ་གྱུར་མོད། མངོན་
འགྱུར་མིན་ན་རྟགས་ལས་ཐལ་བའོ། །དང་པོ་ནི། རྟོགས་པར་བདེ་སྡུག་འདོད་པ་ལོག་པ་
ཆོས་ཅན། མངོན་སུམ་ཏེ་མངོན་གྱུར་དུ་ཐལ། རྟེན་དང་དམིགས་རྐྱེན་དང་གོམས་པ་ཁྱད་པར་
ལས་སིམ་གདུང་སོགས་ཐ་དད་པར་ནི་འཇུག་པ་ཅན་ཡིན་པའི་ཕྱིར། ཁྱབ་སྟེ། བདེ་སོགས་
དེ་དག་ཉིད་བློ་ཡིན་པས་སོ། །བདེ་སོགས་བེམ་པོ་ཡིན་པས་གཞན་གྱིས་རིག་ཅེ་ན། ཤེས་བྱ་
ཆོས་ཅན། བདེ་སོགས་མྱོང་བའི་རང་རིག་ཡོད་པར་མྱོང་བྱ་དེ་ལས་ཐ་དད་པའི་རྫས་གཞན་
མྱོང་བྱེད་ཀྱི་ཤེས་པ་གང་ཡིན་པ་ནང་ན་ཅུང་ཟད་ཀྱང་རྟོགས་པ་མེད་ཅིང༌། བདེ་སོགས་མྱོང་
བ་ཡོད་པས་སོ། །བདེ་སོགས་རང་ལས་རྫས་གཞན་གྱིས་རིག་ཅིང་མྱོང་ཏེ་དམིགས་ཞེ་ན། 
མཆོད་སྦྱིན་གྱི་བདེ་སོགས་ལ་སྤྱོད་པའི་མཆོད་སྦྱིན་གྱི་ཡིད་རྟོག་སོགས་ཆོས་ཅན། ཁྱོད་ཀྱིས་
མཆོད་སྦྱིན་གྱི་བདེ་སོགས་དེ་སྤྱོད་དེ་མྱོང་བར་ཐལ། དམིགས་པས་སོ། །
གལ་ཏེ་ལྷས་སྦྱིན་གྱི་བདེ་སོགས་དེས་བསྐྱེད་པ་དང༌། དེར་སྣང་བའི་བློ་ཡིན་པའི་ཕྱིར། 
ལྷས་སྦྱིན་གྱིས་བདེ་སོགས་རིག་ལ། གཞན་གྱིས་མིན་ཞེ་ན། ལྷས་སྦྱིན་བདེ་སོགས་ལ་
དམིགས་པར་བྱེད་པའི་གཞན་མཆོད་སྦྱིན་གྱི་ཡིད་རྟོག་ལ་ཡང་ཆོས་ཅན། ལྷས་སྦྱིན་གྱི་བདེ་
སོགས་མྱོང་བར་ཐལ། དེ་ལས་སྐྱེས་པ་དང་དེར་སྣང་བ་འདི་གཉིས་གདོན་མི་ཟ་བར་ཡོད་
པས་སོ། །
ཅི་སྟེ་ལྷས་སྦྱིན་གྱི་བདེ་སོགས་དེ་ལས་སྐྱེས་མིན་ཞིང་དེར་སྣང་ཅན་ཡང་མ་ཡིན་བློ་དེ་
ཆོས་ཅན། དེ་བཟུང་ཡུལ་དུ་མེད་པ་ཅན་དུ་འགྱུར། དེ་དེ་ཡི་བཟུང་ཡུལ་མིན་ཞེ་ན། ཆོས་ཅན། 
སྤྱི་དག་ཀྱང་མི་འཛིན་པར་ཐལ། དེ་ཡང་བཟུང་བས་སོ། །དེ་ཡི་སྤྱི་དེ་ནི་ཆོས་ཅན། དེ་འདྲའི་

ཡིད་རྟོག་གི་གཟུང་དོན་མ་ཡིན་པར་ཐལ། ཅུང་ཟད་ཀྱང་དངོས་པོ་མིན་པས་སོ། །ཞེས་ཀྱང་
སྔར་བཤད་དོ། །དེ་འདྲའི་ཡིད་རྟོག་ཆོས་ཅན། མངོན་སུམ་དང་ནི་རང་རིག་གྲུབ་སྟེ་རང་ལ་
དོན་དུ་སྣང་བ་དེ་ནི་རང་ལས་རྫས་གཞན་མིན་པའི་བདག་ཉིད་ཡིན་པ་དེས་ནའོ། །དེ་ཕྱིར་དེ་
འདྲའི་ཡིད་རྟོག་དེ་དེ་ལ་འཛིན་པར་བྱེད་ཀྱང་མངོན་སུམ་ཉིད་དུ་འཛིན་པར་བྱེད་པ་མ་ཡིན་
ཏེ། ལྐོག་ཏུ་གྱུར་པས་སོ། །དེ་འདྲའི་ཡིད་རྟོག་དེ་མཆོད་སྦྱིན་རང་གི་བདེ་སོགས་མངོན་སུམ་
དུ་འཛིན་པས་སྐྱོན་མེད་ཅེ་ན། མཆོད་སྦྱིན་གྱིས་དེ་ལ་སྤྱོད་པའི་ལྷ་དང་མཆོད་ཀྱི་ཡིད་རྟོག་
གཉིས་ཆོས་ཅན། མཆོད་སྦྱིན་གྱི་བདེ་སོགས་དེ་འཛིན་མི་གྱི་ཐ་དད་དེ་གང་ལས་ཡོད་དེ་མེད་
པར་ཐལ། དེ་རང་གི་བཟུང་དོན་དུ་མཚུངས་པས་སོ། །ལྷ་ཡི་ཕྱིས་ཀྱི་ཡིད་རྟོག་ཆོས་ཅན་ལྷས་
སྦྱིན་གྱི་དེ་མྱོང་སྟེ། མྱོང་བར་བྱེད་པའི་མཐོང་བའི་ལས་ཡོད་པ་དང༌། དེ་དང་བདག་གི་དོན་
གཅིག་ལ་འདུ་བ་ལྡན་པ་དང༌། དབང་ཕྱུག་དགའ་བའི་དགའ་བ་སོགས་ཀྱི་ཕྱིར། མཆོད་སྦྱིན་
གྱིས་དེ་མི་མྱོང་སྟེ་རྟགས་དེ་རྣམས་ལས་ལྡོག་པས་སོ། །དེས་ན། མྱོང་མི་མྱོང་སོ་སོར་ངེས་པ་
ཡིན་ཞེ་ན། མཆོད་སྦྱིན་གྱི་བདེ་སོགས་ལ་སྤྱོད་པའི་ལྷས་སྦྱིན་གྱི་ཡིད་རྟོག་ཆོས་ཅན། གཞན་
མཆོད་སྦྱིན་གྱི་བདེ་སོགས་རྣམ་པ་ཀུན་ཏུ་བཟུང་དོན་དུ་འཛིན་པར་མི་འགྱུར་བར་ཐལ། དེ་
ལྟར་འཛིན་པ་ལ་མ་མཐོང་བའི་ལས་མེད་པའི་ཕྱིར། གཞན་གྱི་བདེ་སོགས་ལ་སྤྱོད་པའི་རང་
གཞན་གྱི་ཡིད་རྟོག་ཆོས་ཅན། དེ་མྱོང་མ་མྱོང་གི་དབྱེ་བའང་མི་རིགས་པར་ཐལ། རང་རིག་
མེད་ཅིང་དེ་གཉིས་བཟུང་དོན་དུ་འདྲ་བས་སོ། །ཞེས་སྔར་བསལ་ཟིན་པའི་ཕྱིར། 
བྱེ་བྲག་སྨྲ་བ་རིགས་པ་ཅན་བྱེ་བྲག་པ་སོགས་གང་གི་ལུགས་ལ་རྣལ་འབྱོར་མངོན་སུམ་
ཡོད་པས། རྣལ་འབྱོར་མངོན་སུམ་ཅན་གྱི་འཕགས་ཆེན་ཆོས་ཅན། གཞན་གྱི་བདེ་སྡུག་མྱོང་
བར་ཐལ། ཉམས་མྱོང་མཚུངས་པས་ཏེ་གཞན་གྱི་བདེ་སྡུག་མྱོང་བས་སོ། །སྡུག་བསྔལ་ཅན་
དེ་བཞིན་དུ་གཞན་གྱི་སྡུག་བསྔལ་གྱིས་གདུང་བར་ཐལ་ལོ། །

གལ་ཏེ་རྣལ་འབྱོར་པ་དེ་དག་ལ་ནི། སྡུག་བསྔལ་གྱི་རྒྱུ་ཡུལ་དབང་འདུས་པ་མེད་པས་
དེ་ལས་བྱུང་བའི་སྡུག་བསྔལ་སྐྱེ་བ་མིན་ཞེ་ན། ཁྱེད་ཀྱི་ལུགས་ལ་སྡུག་བསྔལ། མྱོང་བ་ལ་
སྡུག་བསྔལ་གྱི་བདག་ཉིད་དུ་སྐྱེས་པར་གྱུར་པ་མིན་གྱི་འོན་ཀྱང་སྡུག་བསྔལ་དམིགས་པའི་
ཤེས་པ་སྐྱེས་པས་དེ་མྱོང་བར་འདོད་པས་སྔར་གྱི་སྐྱོན་སོ་ན་གནས་སོ། །ཁྱེད་ལ་རྣལ་འབྱོར་
པ་གཞན་གྱི་སྡུག་བསྔལ་མྱོང་ཞེ་ན། གཞན་གྱི་བདེ་སྡུག་དམིགས་པའི་འཕགས་ཆེན་ཆོས་
ཅན། གཞན་གྱི་སྡུག་བསྔལ་དང་བདེ་བས་གདུང་དང་ཕན་འདོགས་པའི་རྒྱུ་མིན་ཏེ། གཞན་
གྱི་སྡུག་བསྔལ་སོགས་མྱོང་བ་མ་ཡིན་པའི་ཕྱིར། དེས་ན། དེ་ཆོས་ཅན། གཞན་གྱི་སྡུག་
བསྔལ་ལ་སོགས་མྱོང་བ་དེ་ལྟར་ཐལ་བར་མི་འགྱུར་ཏེ། དེ་དམིགས་པ་ཙམ་གྱིས་ཤེས་པ་
ཡིན་གྱི་གཞན་གྱི་སྡུག་བསྔལ་གྱི་ངོ་བོར་མ་སྐྱེས་པའི་ཕྱིར་ན། དེས་ན། ཤེས་བྱ་ཆོས་ཅན། 
ཡང་ན་ཤེས་པ་ཐམས་ཅད་ཀྱི་དམིགས་མྱོང་དག་ནི་ཐ་དད་ཡིན་ཏེ། དོན་དང་འདྲ་བ་དམིགས་
པ་ཡིན་ལ་ཆོས་དེ་མྱོང་ན་ཆོས་དེ་ཡི་ངོ་བོར་གསལ་དགོས་པས་སོ། །
གཉིས་པ་ལ་གཉིས། བློའི་བརྟགས་གང་ཡིན་རྟག་དེ་བློ་བརྟགས་མིན་པར་རྟགས་མིན་
པར་སྒྲུབ་པའོ། །གཞན་ཡང་རང་བློ་ཆོས་ཅན། རང་ངོར་རང་རྒྱུ་ལ་རྟགས་ལ་རྟོགས་དགོས་
པར་ཐལ། དེ་ལ་མངོན་སུམ་གྱིས་གྲུབ་པ་མེད་ཅིང༌། ཚད་མས་གྲུབ་པས་སོ། །འདོད་ན་
དབང་བོའམ་དོན་ནམ་བློ་རང་ཉིད་དམ་ཡང་ན་ཡིད་བྱེད་དམ་སྔ་མ་དེ་ཡང་སྟེ་དེ་དག་རང་
སོར་རང་བློ་སྒྲུབ་པའི་རྟགས་ཡང་དག་ཏུ་ཐལ། དེ་ཡི་རྟགས་ཡོད་ཅིང་རྒྱུ་འབྲས་ཚོགས་པ་
འདི་དག་ལས། རྟགས་གཞན་མེད་པའི་ཕྱིར། དེས་ན་བློ་ཆོས་ཅན་དེ་གསུམ་ལས་གཞན་རང་
གི་རྒྱུ་ཚོགས་སུ་འབྲེལ་པ་ཅན་བདག་ཡིད་ཕྲད་པ་སོགས་ཡོད་པ་མ་ཡིན་ཏེ། དེས་ན་རང་ལ་
ཕན་པའི་ནུས་པ་མཐོང་བ་མེད་པའི་ཕྱིར། གཉིས་པ་ལ་གསུམ། རང་ངོར་རང་བློ་སྒྲུབ་པའི་
རྟགས་མི་སྲིད། སྲིད་ཀྱང་འབྲེལ་པ་མེད་པས་རྟགས་སུ་མེད། ཡིད་རྟོག་བཟུང་བའི་དོན་

གྱིས་སྒྲུབ་མི་དགོས་པའོ། །དབང་པོ་ཞེ་ན། 
བཞི་པོ་དེ་ལ་དབང་པོ་ཆོས་ཅན་རང་རྒྱུད་ལ་རང་བློ་སྒྲུབ་པའི་རྟགས་ཡང་དག་མ་ཡིན་
པར་ཐལ། རང་བློ་ལ་འཁྲུལ་བའི་ཕྱིར། དོན་ཡང་ཆོས་ཅན། མ་ཡིན་པར་ཐལ། དེ་བཞིན་དུ་
རང་བློ་ལ་འཁྲུལ་བའི་ཕྱིར་བློ་ཡིད་བྱེད་དེ་ཡང་ཆོས་ཅན། དེ་མ་ཡིན་པར་ཐལ། ཚད་མས་མ་
གྲུབ་པའི་ཕྱིར་ཏེ། ཤེས་པ་ཡིན་པའི་ཕྱིར། ཁྱབ་སྟེ། མ་གྲུབ་པ་ནི་རྟགས་ཉིད་མིན་པའི་ཕྱིར། 
གལ་ཏེ་དོན་གསལ་རྟགས་ཡིན་པར་འདོད་ན་དོན་གསལ་བའི་བློའམ། བློས་གསལ་བའི་
དོན་ཡིན། དང་པོ་ལྟར་ན་དེ་ཡང་ཆོས་ཅན། དེ་ཡི་རྟགས་ཡང་དག་མ་ཡིན་པར་ཐལ། ཤེས་པ་
མ་ཡིན་ནམ་སྟེ་ཡིན་པས་སོ། །
གཉིས་པ་ལྟར་ན། དེ་རྟགས་ཡིན་པ་བཀག་པ་འདིས་ནི། བློས་གསལ་བར་འགྱུར་བའི་
དོན་ཆོས་ཅན། དེ་ཡི་དོན་རྟགས་ཡང་དག་ཡིན་པ་བསལ་ཏེ། ཚད་མས་ངེས་པ་མིན་པའི་
ཕྱིར། བློ་དེ་ཡི་གསལ་བར་གྱུར་པའི་དོན་གསལ་བར་ཉམས་སུ་མྱོང་བ་སྟེ། ཚད་མས་གྲུབ་པ་
མིན་པས་ནའོ། །
འོན་ཏེ་གསལ་ཏེ་དོན་ཉིད་ཀྱི་ཁྱད་པར་སྔར་མི་གསལ་བ་ཕྱིས་གསལ་བ་འགའ་ཞིག་
ཡིན་འདོད་ན། ཕྱི་ཡི་དོན་ལ་ཆོས་ཅན། དེ་འདྲའི་ཁྱད་པར་འགའ་ཡང་མེད་པར་ཐལ། སྐྱེ་བ་
དང་ནི་འཇིག་པ་མེད་པའི་ཕྱིར། མ་གྲུབ་ན་རྟག་པ་བུད། ཕྱི་དོན་ཆོས་ཅན། སྐད་ཅིག་གིས་ནི་
འཇིག་པར་ཐལ། ཤེས་པ་སོ་སོར་བསྐྱེད་པས་སོ། །དོན་ཆོས་དེ་ཡང༌། བློས་ཤེས་པའམ་ཤེས་
པར་མ་གྱུར་པ་གང་རྟགས་ཡིན། 
གལ་ཏེ་བློས་ཤེས་པ་རྟགས་ཡིན་ན་རང་རྒྱུད་ལ་ཆོས་ཅན། བློ་དེས་ཤེས་པའི་དོན་
གསལ་ཞེས་བྱ་བ་དེ་ཚད་མ་གང་ལས་གྲུབ་སྟེ་མ་གྲུབ་པར་ཐལ། ཤེས་པ་ཚད་མས་ཡོངས་སུ་
གཅད་པ་མེད་པའི་ཕྱིར། བློས་ཤེས་པར་གྱུར་པའི་དོན་དེ་ནི་ཆོས་ཅན། རང་རྒྱུད་ལ་རང་བློ་

དེ་ནི་ཇི་ལྟར་གོ་བྱེད་ཡིན་ཏེ། མ་ཡིན་པར་ཐལ། ཡིན་ན་ཚད་མས་གྲུབ་དགོས་པ་ལ་མ་གྲུབ་
པའི་ཕྱིར། གལ་ཏེ་བརྟག་པ་གཉིས་པའོ་ཞེ་ན། 
མཐོང་བ་བློ་ཆོས་ཅན། མཐོང་བར་གྱུར་པ་མ་ཡིན་པར་ཐལ། རང་མཐོང་བ་མེད་པས་
སོ། །མ་ཁྱབ་སྟེ། རང་མཐོང་མེད་ཀྱང་དེས་གཟུགས་སོགས་མཐོང་ཞེ་ན། ཤེས་བྱ་ཆོས་ཅན། 
གཞན་གྱི་སྟེ་གཟུགས་མ་མཐོང་བའི་སྐྱེས་བུས་གཟུགས་མཐོང་བར་ཐལ། དེ་མཐོང་བའི་བློ་
རང་མཐོང་བྱེད་མེད་ཀྱང་དེ་མཐོང་བས་སོ། །གཟུགས་མཐོང་མ་མཐོང་གི་སྐྱེས་བུ་ཆོས་ཅན། 
གཟུགས་གཏན་མ་འཐོང་བར་ཐལ། གཟུགས་མཐོང་བའི་བློ་འགར་ཏེ་ནམ་ཡང་མཐོང་བར་
གྱུར་པ་མེད་པར་མཚུངས་པས་སོ། །གཟུགས་མཐོང་བ་ལས་གཞན་དེ་མ་མཐོང་བའི་སྐྱེས་བུ་
ཆོས་ཅན། རང་རྒྱུ་ལས་གཟུགས་མཐོང་བའི་དབང་བློ་རྟོགས་པར་འགྱུར། གཟུགས་འཛིན་
དབང་ཤེས་ཀྱིས་མ་མཐོང་བའི་དོན་གྱི་ཁྱད་པར་དེ་ཡོད་པའི་སྐྱེས་བུ་ཡིན་པས་སོ། །དེའི་
ཕྱིར། དེ་འདྲའི་སྐྱོན་ཡོད་པ་དེ་ཡི་ཕྱིར། བློ་ལ་ལྟོས་མེད་ཀྱི་དོན་ཆོས་ཡན་གར་བ་ཆོས་ཅན། 
ཁྱོད་ལ་བློ་ནི་རྗེས་སུ་དཔོག་པའི་རྟགས་ཡང་དག་མ་ཡིན་པར་ཐལ། རང་ཆོས་ཏེ་རང་བློ་ལ་
ལྟོས་པ་མེད་པ་ཅན་ཡིན་པས་སོ། །བློ་ཡི་ཆོས་འགའ་བློ་བསྒྲུབ་པའི་རྟགས་སོ། །ཞེ་ན། 
རང་བློའི་ཆོས་གང་ཡིན་པ་ཆོས་ཅན། མངོན་སུམ་གྱིས་གྲུབ་པར་ཐལ། རང་རྒྱུད་ལ་རང་
བློ་སྒྲུབ་པའི་རྟགས་ཡིན་པས་སོ། །འདོད་ན་མ་ཡིན་པར་ཐལ། རང་བློ་ལས་གཞན་ཅི་ཡིན་ཏེ་
མིན་པའི་ཕྱིར། བློ་ཡི་ཆོས་དེ་བློ་དང་རྒྱུ་གཅིག་ལས་སྐྱེས་སམ་གཞན་ལས་སྐྱེས། དང་པོ་ལྟར་
ན། དེ་ཆོས་ཅན། བློ་ལས་རིགས་ཐ་དད་གང་ལས་ཡིན་ཏེ་མིན་པར་ཐལ། བློ་དང་རྒྱུ་མཚུངས་
པ་སྟེ་རྒྱུ་གཅིག་ཁོ་ན་ལས་སྐྱེས་པས་སོ། །
གཉིས་པ་ལྟར་ན། དེ་ཡང་ཆོས་ཅན། བློ་ལ་འཁྲུལ་བ་ཅན་དུ་ཐལ། བློ་དང་རྒྱུ་དོན་
གཞན་ཁས་ལེན་ལས་སྐྱེས་པས་སོ། །བློ་བསྐྱེད་པའི་ཆོས་འགའ་རྟགས་ཡིན་ཞེ་ན། གཟུགས་

སོགས་ཡུལ་ནི་ལྔ་པོ་དང་དབང་པོ་དང་དམིགས་པ་ཤེས་པ་དག་གང་རུང་ཆོས་ཅན། རང་ལ་
གཟུགས་འཛིན་དབང་ཤེས་སྒྲུབ་པའི་འབྲས་རྟགས་སུ་ཐལ། དེ་ཡི་འབྲས་རྟགས་ཡོད་ཅིང་དེ་
ག་ལས་མ་རྟོགས་དེ་ཡི་འབྲས་བུ་གཞན་ཉེ་བར་མཚོན་པ་མིན་པའི་ཕྱིར། དེ་ལ་ཕྱི་མ་གཉིས་
སོ་ཞེ་ན། དབང་པོ་དང་ཤེས་པ་གཉིས་ཆོས་ཅན། དེ་ཡི་འབྲས་རྟགས་མ་ཡིན་པར་ཐལ། 
དབང་པོ་སྟེ་མངོན་སུམ་གྱི་ཡུལ་ལས་འདས་པས་སོ། །དོན་ལྔ་དག་གོ་ཞེ་ན། ཆོས་ཅན། དེ་
མ་ཡིན་པར་ཐལ། ཐམས་ཅད་ལྟ་ཅི་སྨོས། ཁྱེད་གང་ཡིན་གཅིག་ཀྱང་གཟུགས་མཐོང་དབང་
ཤེས་ལས་སྐྱེས་པ་གཞན་དུ་སྲིད་པ་བྲལ་བའི་སྒོ་ནས་གཟུགས་མཐོང་དབང་ཤེས་ལས་སྐྱེས་
པ་རྟོགས་པ་མེད་པས་སོ། །དེ་ལྟར་ན། དབང་སོགས་གང་ཡིན་དེ་ཆོས་ཅན། དེ་ཡི་རྟགས་
ཞེས་བྱ་བ་བབ་ཅོལ་ཡིན་ཏེ། ཚད་མས་ཤེས་པ་མེད་པའི་ཕྱིར། གཉིས་པ་ནི། དེ་ཡི་བརྟགས་
བརྗོད་དང་གཡོ་མགུལ་སོགས་ཡོད་ཅེ་ན་ཡང༌། 
དེ་དག་ཆོས་ཅན། ཇི་ལྟར་རྒྱུད་ལ་རང་བློ་དེ་དང་ལྷན་ཅིག་འབྲེལ་པ་མཐོང་བར་མེད་
པའི་ཕྱིར། ཁྱབ་སྟེ། འབྲེལ་པ་མ་མཐོང་བའི་རྟགས་དག་ནི་གསལ་བྱེད་རྟགས་མིན་པའི་ཕྱིར་
རོ། །གལ་ཏེ་རྟགས་བརྗོད་དང་གཡོ་འགུལ་སོགས་དེ་དེ་ཉིད་ལས་རང་བློ་སྒྲུབ་པའི་སྔགས་
དཔེ་གཞན་རྒྱུད་ལ་བློ་དེ་ནི་གྲུབ་པ་བྱས་ནས་ཕྱིས་རང་ལ་བློ་སྒྲུབ་པར་བརྗོད་པའི་སྐྱོན་མེད་
ཅེ་ན། ལྷས་སྦྱིན་ཆོས་ཅན། རང་རྒྱུད་ལ་བློ་སྒྲུབ་པའི་མཐུན་རྐྱཻན་ཐུག་མེད་དུ་འགྱུར་བར་
ཐལ། རང་ལ་རང་བློ་སྒྲུབ་པའི་སྔར་མཐུན་དཔེ་གཞན་རྒྱུད་ལ་བློ་རྟགས་ཀྱི་སྒྲུབ་དགོས་དེ་ལ་
ཡང་དཔེ་གཞན་ཞིག་གི་རྒྱུད་ལ། བློ་རྟགས་ཀྱིས་སྒྲུབ་དགོས་པ་ཡིན་པའི་ཕྱིར། དོན་ཆོས་བློ་
བཏགས་མིན་པ་དེ་ཡི་ཕྱིར། 
སྐྱེས་བུ་ཆོས་ཅན། བློ་ལས་དོན་འགྲུབ་ཀྱི་དོན་ལས་ཇི་ལྟར་ཡང་བློ་དེ་འགྲུབ་པ་མ་ཡིན་
པར་ཐལ། བློ་དེ་ཚད་མས་མ་གྲུབ་པར་དོན་རང་ཉིད་རབ་ཏུ་གྲུབ་པ་མེད་ཕྱིར་རོ། །དེས་ན་

བརྗོད་དང་གཡོ་འགུལ་སོགས་ཆོས་ཅན། རང་རྒྱུད་ལ་བློ་མངོན་སུམ་གྱིས་འགྲུབ་ཅིང༌། དེ་
ལས་ཁྱོད་འབྱུང་བར་མཐོང་ནས་ཁྱོད་ཅན་གཞན་ལ་སེམས་ཡོད་པར་རྗེས་སུ་དཔོག་པར་མི་
འགྱུར་བར་ཐལ། བདག་རྒྱུད་ལ་བློ་དང་འབྲེལ་པ་མཐོང་བ་མེད་པའི་ཕྱིར་རོ། །
གསུམ་པ་ནི། དབང་བློ་ལ་ཡིན་དུ་ཆུག་ཡིད་བློ་རྟོག་པ་ཆོས་ཅན། རང་གི་བཟུང་དོན་གྱི་
རྟགས་ཀྱིས་རང་རྒྱུད་ལ་བློ་སྒྲུབ་མི་ནུས་པར་ཐལ། ཁྱོད་ལ་བཟུང་དོན་རབ་ཏུ་གྲུབ་པ་ཡོད་པ་
མིན་པའི་ཕྱིར།      བཞི་པ་ལ། རང་ཉིད་གསལ་བ་མིན་པ་དགག རང་ཉིད་གསལ་བའི་རྒྱུ་མཚན་
བཤད། མྱོང་བ་མེད་ན་དྲན་པ་མེད་པའོ། །དང་པོ་ནི། ཁྱེད་ཀྱི་ལུགས་ལ་བློ་སྔ་མ་ནི་བློ་ཕྱི་མ་
གཞན་གྱིས་ཇི་ལྟར་རབ་ཏུ་གསལ་བར་འགྱུར། སྐྱེས་འདྲའོ་ཞེ་ན། 
བློ་སྔ་ཕྱི་ཆོས་ཅན། ཁྱེད་གཉིས་གསལ་བྱ་གསལ་བྱེད་གང་ལས་ཡིན་ཏེ་མ་ཡིན་པར་
ཁྱེད་གཉིས་ཀ་གསལ་བ་མིན་པའི་བདག་ཉིད་དུ་མཚུངས་པའི་ཕྱིར། འོ་ན་ཡུལ་གཟུགས་
སོགས་ཇི་ལྟར་གསལ་བ་ཡིན་ཞེ་ན། གཟུགས་སོགས་ཆོས་ཅན། གསལ་ཞེས་ཐ་སྙད་བྱེད་
རུང་སྟེ། གསལ་བ་དབང་ཤེས་ལ་ངོ་བོ་སྟེ་རྣམ་པ་འཕོ་བའི་ཕྱིར། གསལ་བ་དབང་ཤེས་དེ་
ཡང་ཆོས་ཅན། རང་ཉིད་རབ་ཏུ་གསལ་བ་ཡིན་ཏེ། གཟུགས་
སོགས་དེ་ཡི་ངོ་བོ་སྟེ་རྣམ་པར་སྣང་བའི་བློ་ཡིན་པའི་ཕྱིར། ཚུལ་དེ་ལྟར་བློ་ཕྱི་མ་ལ་སྔ་
བློའི་རྣམ་པ་སྣང་བར་འདོད་ན་དེ་ཡི་ཕྱིར། ཕྱི་བློ་ཆོས་ཅན། རང་ཉིད་རིག་པར་གྲུབ་པར་ཐལ་
ལོ། ། ཕྱི་བློ་རང་བསལ་བ་དེ་ལྟ་མིན་ན་ཡུལ་གཟུགས་སོགས་ཡང་ནི་སྔ་བློའི་གསལ་བྱེད་དུ་
ཐལ། ཕྱི་བློ་དང་རང་མི་གསལ་བར་ཆོས་མཚུངས་པས་སོ། །ཁྱབ་པ་ཁས། 
གཉིས་པ་ནི། དེ་འདྲའི་སྐྱོན་ཡོད་པ་དེ་ཡི་ཕྱིར། ངེད་ཀྱི་ལུགས་ལ་བློ་ཆོས་ཅན། རང་
ཉིད་རབ་ཏུ་གསལ་བ་ཡིན་ཏེ། གསལ་བའི་ངོ་བོ་སྟེ་རིག་པ་ཡིན་པས་སོ། །གཞན་གཟུགས་
སོགས་ཆོས་ཅན། གསལ་བ་ཡིན་ཞེས་ཐ་སྙད་གདགས་སུ་རུང་བ་ཡིན་ཏེ། དབང་ཤེས་དེར་

ངོ་བོ་ཏེ་རྣམ་པ་འཕོ་བའི་སྒོ་ནས་གསལ་ལོ་ཞེས་བཞག་པའི་ཕྱིར། བློ་གཞན་སྔ་མ་ཆོས་ཅན། 
ཕྱི་བློ་དང་འདྲ་བ་ཡིན་ཡང་ཕྱི་བློ་དེ་ཡིས་ནི། ཁྱོད་གསལ་བར་མི་འདོད་དེ། རང་ཉིད་རབ་ཏུ་
གསལ་བའི་ཕྱིར་རོ། །འོ་ན་དོན་དང་འདྲ་བས་དོན་ཇི་ལྟར་གསལ་ཞེ་ན། 
མིག་ཤེས་སོགས་ཆོས་ཅན། གཟུགས་སོགས་དངོས་སུ་མྱོང་ནས་རིག་པ་མ་ཡིན་ཏེ། དེ་
ཡི་ངོ་བོ་རབ་གསལ་ཏེ་གཟུགས་སོགས་ཀྱི་རྣམ་པར་སྣང་བ་དེ་མྱོང་བ་ཡིན་པས་སོ། །རང་
གསལ་ན་གཞན་གྱིས་གསལ་མི་དགོས་པ་སྒྲོན་མེ་གཉིས་བཞིན་ནོ། །ཤེས་བྱ་ཆོས་ཅན། རང་
མི་གསལ་བར་གཞན་གྱིས་གསལ་དགོས་ན་གསལ་བྱ་གསལ་བྱེད་འཐད་དེ། དཔེར་ན། མར་
མེ་ནས་རྒྱས་པར་བྱེད་ཀྱི་བར་གྱི་བར་བཞིན་ནོ། །
ལྔ་པ་ནི། (གསུམ་པ་)དབང་ཤེས་ཆོས་ཅན། རང་རིག་མེད་པར་ཡུལ་དང་དབང་པོ་ཡོད་ཙམ་
གྱིས་ཡུལ་མཐོང་ཞེས་ངེས་པ་སྐྱེ་བས་མ་ཁྱབ་པར་ཐལ། དེ་སྐྱེ་བ་ལ་རང་རིག་དགོས་པས་
སོ། །གཞན་དབང་ཤེས་དེ་ཆོས་ཅན། རང་དུས་ན་རང་མཐོང་བ་ཡོད་པར་གདོན་མི་ཟ་བར་
ཐལ། ཁྱོད་ཡུལ་འཛིན་པར་དྲན་པ་སྐྱེ་བ་དེས་ནའོ། །ཁྱབ་སྟེ་རང་རིག་གང་ལས་དྲན་པ་སྐྱེ་
བ་འདིར་འགྱུར་བས་སོ། །གསུམ་པ་ལ་དྲུག ཕྱོགས་ཀྱི་གླང་པོའི་རིགས་པ་དང་པོས་སྒྲུབ། 
གཞན་གྱི་མྱོང་བར་འདོད་པའི་ཁས་བླངས་བརྗོད་པ། རང་གི་རིགས་པ་དང་པོས་རང་རིག་
སྒྲུབ། ཕྱོགས་ཀྱི་གླང་པོའི་རིགས་པ་གཉིས་པ་སྒྲུབ། རང་གི་རིགས་པ་གཉིས་པས་རང་རིག་
སྒྲུབ། རིགས་པ་ཕྱི་མ་གཉིས་ཀྱིས་གཞུང་འཛུགས་པའོ། །དང་པོ་ནི། དབང་ཤེས་ལྔ་ཆོས་
ཅན། བདག་རིག་སྟེ། སྒྲ་སོགས་རྟོགས་པའི་དོན་རྟོགས་སོ་སོར་དྲན་པས་སོ། །ཞེས་པ་ལས་
ཀྱང་བདག་རིག་གྲུབ་བོ། །གཉིས་པ་ནི། དྲན་པས་མྱོང་བ་བསྒྲུབས་ན། གྲུབ་ཟིན་བསྒྲུབས་ཏེ་
ཤེས་པ་ཤེས་པ་གཞན་གྱིས་རིག་ཅིང་མྱོང་བས་སོ་ཞེ་ན། གསུམ་པ་ནི། 
ཤེས་བྱ་ཆོས་ཅན། ཡི་གེ་རིང་ཐུང་ཤིན་ཏུ་རིང་པོ་སོགས་འཛིན་པའི་ཤེས་པ་ཡོད་པར་མི་

འགྱུར་བར་ཐལ། ཉན་ཤེས་སྐད་ཅིག་གིས་དེ་དུ་མས་དུ་མ་དང་དུས་མཉམ་དུ་བྱུང་བའི་རྟོག་
པས་ཀྱང་དེ་མི་འཛིན་པས་སོ། །ཟུར་ཕྱི་མ་གཉིས་ཁས། ཟུར་དང་པོ་མ་གྲུབ་ན། ཉན་ཤེས་
དུས་མཐའི་སྐད་ཅིག་གཅིག་ཆོས་ཅན། ཡི་གེའི་རིང་སོགས་མི་འཛིན་པར་ཐལ། ཁྱོད་ཡུན་
རིང་བས་གནས་པ་མེད་པའི་ཕྱིར། ཡུན་རིང་བས་གནས་སོ། །ཞེ་ན། 
བློ་དེ་ཆོས་ཅན། ཁྱོད་ལ་ཡི་གེ་རིང་པོ་ཆ་ཐམས་ཅད་ཅིག་ཆར་སྣང་བར་ཐལ། དེ་ཡི་ཆ་
ཐམས་ཅད་ཐོས་ཤིང་གོ་རིམ་མེད་པའི་ཕྱིར་འདོད་ན། ཡི་གེ་རིང་པོ་འཛིན་པར་མི་གྱུར་བར་
ཐལ། ཡི་གེ་རིང་པོའི་ཆ་རིང་མེད་ཅིག་ཆར་འཛིན་པས་སོ། །ཡི་གེ་རིང་པོའི་ཆ་རྣམས་ཆོས་
ཅན། ཇི་ལྟར་ན་ཉན་ཤེས་རིམ་མེད་པར་ནི་སྐྱེད་པར་བྱེད་དེ། མི་བྱེད་པར་ཐལ། ཕན་ཚུན་
འདྲེ་བས་ཏེ། ལྷན་གཅིག་ཚོགས་པ་མེད་པའི་ཕྱིར། སྔ་ཕྱི་རིམ་ལྡན་ཡིན་པས་སོ། ། ཡིག་
ཆ་སྔ་མ་མཐའ་སྟེ་ཆ་ཐ་མའི་བར་དུ་གནས་པས་རྟགས་མ་གྲུབ་ཅེ་ན། རྩོལ་བ་སོགས་མཉམ་
པོས་བླངས་པའི་ཨཱ་རིང་ཆོས་ཅན། འོག་ཏུ་སྟེ་རང་གི་ཆ་ཕྱི་མ་རྣམས་སྔ་མ་སྔ་མ་ལས་སྒྲ་ནི་ཇེ་
ཆེར་འཕེལ་ནས་ཁྱོད་ཀྱི་ཆ་ཐ་མར། སྐད་གསང་མཐོན་པོར་ཐོས་པར་འགྱུར། རང་གི་ཆ་སྔ་
མ་རྣམས་ཕྱི་མ་རྫོགས་ཀྱི་བར་དུ་གནས་ནས་ཐོས་པའི་ཡི་གེ་ཡིན་པས་སོ། །ཨཱ་རིང་གི་ཆ་ཐ་
མ་སྟེ་ཐ་མའི་དུས་ན་ཆོས་ཅན། ཡི་གེ་རིང་པོའི་ཆ་རིམ་ལྡན་དུ་ཐོས་ནས་འཛིན་པ་མེད་པར་
འགྱུར། དེ་ཡི་ཆ་རྣམས་རིམ་མིན་དུ་འཛིན་པའི་ཕྱིར། དང་པོར་སྐྱེས་པའི་ཉན་ཤེས་མཐའི་
བར་དུ་གནས་སོ་ཞེ་ན། 
དེ་འོག་སྟེ། ཡིག་ཆ་ཐ་མའི་དུས་ན་ཆོས་ཅན། སྔ་མ་ཐོས་པའི་བློ་ནི་རང་ཉིད་གནས་པ་
མིན་པར་ཐལ། ཡུལ་ཡིག་ཆ་སྔ་མ་ནི་གནས་པ་མེད་པའི་ཕྱིར། ཁྱབ་པ་ཁས། ཡིག་ཆ་དང་པོ་
ཐོས་པའི་ཉན་ཤེས་གཅིག་དེ་ཆོས་ཅན། ཕྱིས་ཀྱང་མི་འཇིག་པར་ཐལ། རང་ཉིད་སྔར་རྟག་
པར་གནས་པས་སོ། །ཁྱབ་སྟེ། སྔར་རྟག་ན་ཕྱིས་ཀྱང་རྟག་པ་ཁྱད་པར་མེད་པའི་ཕྱིར་རོ། །

ཡི་གེ་རིམ་མེད་ཅིག་ཆར་ནི་སྐྱེས་ནས་ཡུན་རིང་པོར་གདོད་པ་ལ་ཡང༌། ཡིག་རིང་ཆོས་
ཅན། ཕྱིས་ཀྱང་མི་འཇིག་པར་ཐལ། ཡུན་རིང་པོར་རྟག་པས་སོ། །ཞེས་པའི་སྐྱོན་འདི་ཡོད་
དེ། གཞན་ཡང་ཆོས་ཅན། ཁྱོད་བརྗོད་པའི་རྩོལ་བ་ཕྱི་མ་དོན་མེད་པར་ཐལ་བར་འགྱུར། 
ལན་གཅིག་བརྩལ་བ་སྟེ་བརྗོད་འདོད་དང་པོ་ཉིད་ལས་རང་གི་ཆ་ཀུན་རྫོགས་པར་སྐྱེས་པའི་
ཕྱིར། སྤྱོད་པ་པས། རླུང་དང་འབྲེལ་བའི་ལྡན་པ་དང༌། རྣམ་དབྱེ་དང༌། སྒྲ་ཙམ་དག་གིས་ཡི་
གེ་རྣམས་གྲུབ་ཟིན། ཅིག་ཆར་གསལ་བར་འདོད་པ་ལ་ཡང་ཆོས་ཅན། བརྗོད་པའི་རྩོལ་བ་
ཕྱི་མ་རྣམས་ཁྱོད་གསལ་བྱེད་དུ་དོན་མེད་པར་ཐལ། དང་པོས་ཁྱོད་རྫོགས་པར་བསལ་ཟིན་
པས་སོ། །ཞེས་པའི་སྐྱོན་འདི་རྗེས་སུ་གནས་པ་ཉིད་དོ། །
གལ་ཏེ་ཉན་ཤེས་དུ་མ་རྒྱུན་ཆགས་པ་ཡིས་ནི་ཡི་གེ་རིང་སོགས་དེ་འཛིན་ནོ་ཞེ་ན། བློ་
ཀུན་རྗེས་ཀྱི་ཤེས་པས་མྱོང་བ་ཁོ་ཡི་རྩ་བའི་གྲུབ་མཐའ་ཡིན་པས་ཨཱ་ཡིག་རིང་པོའི་ཆ་ཤས་
ཐོས་པའི་ཉན་ཤེས་ཀྱི་རྗེས་སུ་སྐྱེས་པའི་བློ་ཆོས་ཅན། ཨཱ་རིང་པོ་འཛིན་པའི་བློ་མི་མྱོང་བར་
ཐལ། དེ་འཛིན་པའི་ཐ་མའི་བློ་དེ་ཁོ་ན་མྱོང་བའི་ཕྱིར། ཁྱབ་སྟེ། ཐ་མ་ཐོབ་པའི་བློ་གཅིག་པུ་
དེ་ཡང༌། ཡི་གེ་རིང་པོ་འཛིན་པ་མིན་པས་སོ། །འདོད་ན་དེ་མྱོང་བྱེད་མེད་པར་ཐལ། ཡོད་ན་
ཁྱོད་ཀྱིས་མྱོང་དགོས་པ་ལ་མ་མྱོང་བས་སོ། །འདོད་ན། ཨཱ་རིང་ཐོས་པའི་བློ་ཆོས་ཅན། ཁྱོད་
དྲན་པ་ཡོད་པར་མི་འགྱུར་བར་ཐལ། མྱོང་བ་མེད་པའི་བློ་ཡིན་པ་དེས་ནའོ། །ཡིག་ཆ་ཉན་
པའི་བློ་ཡི་སྐད་ཅིག་རྣམས་སྐད་ཅིག་སོ་སོ་ཐ་དད་པའི་ཁྱོད་ཀྱིས་བར་དུ་སྤེལ་ནས་མྱོང་བས་
སྐྱོན་མེད་ཅེ་ན། ཡིག་རིང་དེ་ཡི་སྒྲ་ཡི་ཆ་ཤས་ཐོས་པའི་ཉན་ཤེས་ཆོས་ཅན། དེ་ཡི་ཆ་བར་
ཆོད་པ་མེད་པར་སྣང་བར་མི་འགྱུར་བར་ཐལ། རང་གི་སྐད་ཅིག་སྔ་ཕྱིའི་བར་དུ་མྱོང་བྱེད་
རྫས་གཞན་སྤེལ་ནས་ཞུགས་པས་སོ། །འདོད་དེ། ཆོད་པར་སྣང་ཀྱང་མ་ཆོད་པར་སྦྱོར་བར་
བྱེད་པས་སྐྱོན་མེད་ཅེ་ན། དེ་ཡང༌། ཡི་གེའང་ཅིག་ཆར་ཐོས་འགྱུར་ཞེས་སོགས་ཀྱིས་གསལ་

བ་ཡིན་ནོ། །
གལ་ཏེ་བར་ཆད་པར་མཐོང་ན་ཡང་མྱུར་བས་རྣམ་ཆད་མེད་པར་འཁྲུལ་བར་འགྱུར་ན་
ཡི་གེ་ཨ་ཨི་གཉིས་ནི་བརྗོད་ན་ཡང་དེ་ཡི་ཤ་ཆས་ཐོས་པའི་ཉན་ཤེས་ཆོས་ཅན། དེ་གཉིས་
བར་རྣམ་ཆད་མེད་པར་འཁྲུལ་པར་འགྱུར། དེ་ཡི་ཆ་ཐོས་པར་མ་གྱུར་པས་སོ། །དེ་ལྟར་ན་
རྣ་བའི་དབང་པོའི་ཤེས་པ་རྣམས་ཆོས་ཅན། ཁྱོད་ཀྱི་ཡིག་ཆ་བར་མ་ཆོད་པར་ཐོས་ན་ཡང་
བར་ཆད་པ་མེད་པར་སྒྲོ་འདོགས་པ་མི་རུང་བར་ཐལ། རུང་ན་དབང་བློ་ཐམས་ཅད་དེར་
འགྱུར་བས་དབང་པོའི་བློ་རྣམས་ཀུན་ཕྱིན་ཅི་ལོག་ཏུ་ཐལ་བའི་སྐྱོན་ཡོད་པའི་ཕྱིར་རོ། །
གཞན་ཡང་ཡི་གེའི་བདག་ཉིད་ཀུན་གྱི་ཐུང་མཐའ་ཨ་ཐུང་གཅིག་ཡང་ཆོས་ཅན། དུས་
མཐའི་སྐད་གཅིག་གིས་མི་རྫོགས་ཏེ། མིག་དེ་ལན་གཅིག་འཛུམ་པའི་ཚད་ཙམ་དུ་གནས་
པའི་ཕྱིར། མིག་ལན་གཅིག་འཛུམ་པ་དེ་ཡང་ཆོས་ཅན། ཆོས་འདྲ། རྡུལ་ཕྲན་གཅིག་ནི་གོ་
ས་ནུར་བའི་རིམ་གྱིས་དུ་མ་དག་དང་འབྲེལ་བ་སྟེ་དུ་མར་ཕྱིན་པའི་ཡུན་གྱིས་རྫོགས་དགོས་
པས་སོ། །རྡུལ་ཕྲན་གཅིག་གོ་ས་ལན་གཅིག་སྒྲེམས་ནུར་ཙམ་གྱི་དུས་ཀྱང་ཆོས་ཅན། དུས་
མཐའི་སྐད་ཅིག་ཏུ་འདོད་དེ། དུས་ཀྱི་ཆུང་བ་སྟེ་ཐུང་བའི་མཐར་ཐུག་པའི་ཕྱིར། དེ་ལྟར་ཡིན་
པས། སྐྱེས་བུ་ཆོས་ཅན། ཡི་གེའི་ཆ་ཤས་རིམས་ཀྱིས་རྟོགས་པར་འགྱུར་བས་སོ། །
ཡི་གེ་ཐུང་མཐའ་ཡང་སྐད་ཅིག་རིམ་གྱིས་འགྲུབ་ཅིང༌། བློ་ཡང་སྐད་ཅིག་རིམ་གྱིས་སྐྱེ་
དགོས་པ་དེ་ཡི་ཕྱིར་རོ། །ཡི་གེ་དང་གཟུགས་སོགས་འཛིན་པའི་བློ་ཐམས་ཅད་ཆོས་ཅན། 
ལོག་པའི་དོན་ཅན་དུ་ཐལ། རང་གི་སྐད་ཅིག་སྔ་ཕྱིའི་བར་མྱོང་བྱེད་རྫས་གཞན་གྱིས་ཆོད་ན་
ཡང༌། ཆོད་པ་མེད་པར་ནང་བ་ཅན་ཡིན་པའི་ཕྱིར། ཤེས་བྱ་ཆོས་ཅན། བར་ཆོད་པ་མ་ཆོད་
པར་སྒྲོ་འདོགས་པའི་དབང་ཤེས་མེད་དེ། །དབང་ཤེས་སྔ་ཕྱི་བསྲེས་བའི་འཁྲུལ་པ་ལས་
གཞན་དུ་ཡོད་ཀྱི་དེར་ཡོད་མི་སྲིད་པས་སོ། །

དངོས་པོ་སྔ་ཕྱི་རྣམས་ནི་ཐ་དད་དུ་མཚོན་པར་མེད་པར་གཅིག་ཏུ་སྦྱོར་བར་བྱེད་པའི་
འཁྲུལ་ཤེས་དེ་ནི་ཆོས་ཅན། ཁྱོད་རྣམ་རྟོག་ཅན་ཡིན་ཏེ་སྔ་ཕྱི་བསྲེ་བའི་དྲན་པ་ཡིན་པའི་ཕྱིར། 
སྔ་ཕྱི་བསྲེ་བའི་བློ་དེ་ལ་ཆོས་ཅན། བཟུང་དོན་གསལ་བར་སྣང་བ་ཉིད་གང་ལས་ཡིན་ཏེ་མ་
ཡིན་པར་ཐལ། བརྗོད་དང་རྗེས་འབྲེལ་ཏེ། མིང་དོན་བསྲེས་ནས་འཛིན་པས་སོ། །ཁྱབ་སྟེ། 
དབང་པོ་ལས་བཟུང་དོན་ལ་སྒྲ་སྦྱོར་བ་ཡོད་པ་མིན་ཞེས་བཤད་ཟིན་པས་སོ། །
གལ་ཏེ་དབང་པོའི་ཤེས་པ་ཆོད་པར་མཐོང་ན་ཡང་རྗེས་ཀྱི་རྟོག་པས་མ་ཆོད་པར་སྦྱོར་
བར་བྱེད་ཅེ་ན། དེ་ཡི་མྱོང་བ་སྟེ། དབང་ཤེས་ནི་ཆོས་ཅན། རང་མྱོང་གིས་བར་ཆོད་པ་ཞེས་བྱ་
བ་དེ་གང་ལས་ཡིན་ཏེ་མ་ཡིན་པར་ཐལ། ཡུལ་རྒྱུན་མི་འཆད་པར་སྣང་བས་རིག་པ་དམ་པས་
གནོད་པ་མེད་པ་ཅན་དེ་ཡིན་པའི་ཕྱིར། གལ་ཏེ་དོན་མཐོང་རྣམས་རང་གིས་མི་མྱོང༌། མྱོང་
བྱེད་ཡོད་གཅིག་ཆར་བློ་རེ་རེ་བསྐྱེད་པའི་ནུས་པ་ངེས་པའི་ཕྱིར། ཆོད་པར་ཡུལ་འཛིན་ཞེ་ན། 
ཅིག་ཆར་བློ་གཉིས་མི་སྐྱེ་བ་དེ་ཡང་གང་ལས་འདོད་ཅེས་དྲིས་པས་ཅིག་ཆར་བློ་གཉིས་
མཐོང་བ་མེད་པའི་ཕྱིར་ཞེ་ན། ཤེས་བྱ་ཆོས་ཅན། དོན་ཤེས་དང་དོན་གྱི་བར་དུ་མྱོང་བྱེད་རྫས་
གཞན་གྱིས་ཆོད་པ་མེད་པར་ཐལ། མ་མཐོང་བས་སོ། །ཁྱབ་པ་ཁས། དཔྱད་ན་བློ་གཉིས་
ཅིག་ཆར་ཡོད་སྲིད་པར་ཐལ། བློ་གཉིས་ཅིག་ཆར་མེད་པ་འདི་ཉིད་ཀྱི་རྒྱུ་མཚན་རྣམ་པར་
དཔྱད་བྱ་སྟེ། རྒྱུ་མཚན་མེད་པས་སོ། །རྒྱུ་མཚན་ལུང་ཡོད་དེ། སེམས་གཉིས་ལྷན་ཅིག་འབྱུང་
བ་གང་ཡིན་པ་འདི་ནི་གནས་མིན་ཏེ། གོ་སྐབས་མེད་དོ། །ཞེས་མངོན་པར་ལས་འབྱུང་ངོ་ཞེ་
ན། དེ་འདྲའི་ལུང་ཆོས་ཅན། ཅིག་ཅར་བློ་གཉིས་ཅིག་ཆར་མེད་པར་ཙམ་དུ་བསྟན་པ་མིན་ཏེ། 
སྔ་བློ་དེ་རྣམས་བློ་རིགས་མཐུན་ཕྱི་མ་རེ་རེ་ཉིད་བསྐྱེད་པ་ལ་ནུས་པ་ངེས་པ་ཙམ་བསྟན་པའི་
ཕྱིར། རྒྱུ་མཚན་ནི། ཤེས་བྱ་ཆོས་ཅན། དེ་ལྟར་ངེས་པར་འགྱུར་བ་ཡིན་ཏེ། འདི་ལྟར་རྣམ་
པར་རྟོག་ནས་ཡང་དག་རྟོག་པའི་ཕྱིར་དེ་ལྟར་བསྟན་པ་འདིས་ནི་བསལ་བ་ཡིན་ནོ། །གང་ན་

རྒྱལ་དཔོག་པ་གང་ཞིག་མངོན་སུམ་གྱིས་མཐོང་བའི་དོན་ལ་ངེས་ཤེས་བྱེད་པའི་རྟོག་པ་དག་
གསལ་བར་སྣང་བས་མངོན་སུམ་དུ་རྟོག་པ་དེ་ཡང་ངོ༌། །དེ་ཆོས་ཅན། མངོན་སུམ་མ་ཡིན་
པར་ཐལ། ཡིན་ན། དབང་ཤེས་རིགས་མཐུན་རྫས་གཉིས་རྒྱུད་གཅིག་ལ་ཅིག་ཆར་འབྱུང་
དགོས་པ་ལ་མི་འབྱུང་བས་སོ། །སྐྲ་དང་སྒོང་དང་མར་མེ་སོགས། ཐ་དད་པ་གཅིག་ཏུ་རྟོགས་
པའི་བློ་དག་ཆོས་ཅན། མངོན་སུམ་དུ་ཐལ། ཁྱོད་ལའང་གསལ་སྣང་ཡོད་པའི་ཕྱིར། འདོད་
ན། དེ་འདྲའི་བློ་ཆོས་ཅན། མ་ཡིན་པར་ཐལ། འཁྲུལ་བའི་ཕྱིར། ཡི་གེ་སོགས་ཆོས་ཅན། 
ཁྱོད་སྔ་ཕྱི་གཅིག་རུང་ངོ་ཞེས་པ་ཙམ་ལས་གཅིག་ཏུ་ངེས་པ་མེད་པར་ཐལ། ངོ་ཤེས་དེ་འཁྲུལ་
པ་ཡིན་པ་དེ་ཡི་ཕྱིར། 
སྔར་གྱི་དེ་ཉིད་འདིའོ་ཞེས་བྱ་བར་ངོ་ཤེས་པའི་ཕྱིར་རྟོག་པ་དེ་ཡང་ཆོས་ཅན སྔོན་མྱོང་
དྲན་ལས་དེ་ཡི་ཆོས་སྒྲོ་འདོག་མེད་པར་དེ་ཉིད་ནི་འདི་ཞེས་བྱ་བར་ཤེས་པ་མེད་པ་སྟེ། སྔར་
མཐོང་བ་དྲན་པའི་སྒོ་ནས་དེར་སྒྲོ་འདོགས་པའི་ཕྱིར་ན། ཇི་ལྟར་དབང་སྐྱེས་ཡིན་ཏེ། མ་ཡིན་
པར་ཐལ་ལོ། །གལ་ཏེ་བློ་གཉིས་ཅིག་ཆར་མེད་པ་ཁྱེད་ཀྱིས་བཀག་པས། དོན་ཤེས་དང་དེ་
མྱོང་རྫས་གཞན་ཅིག་ཆར་སྐྱེ་ཞེ་ན། 
ཤེས་བྱ་ཆོས་ཅན། དོན་ཤེས་དང་དོན་ཤེས་མྱོང་བྱེད་རྫས་གཞན་དག་གཅིག་ཆར་འབྱུང་
བ་མ་ཡིན་པར་ཐལ། དོན་དང་དོན་ཤེས་མྱོང་བའི་ཤེས་པ་དག་བཟུང་རྣམ་སོ་སོར་རྟོག་པའི་
དྲན་པ་ཡོད་པ་མ་ཡིན་པའི་ཕྱིར། རྟགས་ཁས། དེ་གཉིས་ཅིག་ཆར་ཁྱོད་འདོད་པ་མ་ཡིན་
པས་སོ། །
དོན་དུ་སྣང་བའི་རྣམ་ཤེས་ཆོས་ཅན། ཁྱོད་མྱོང་བྱེད་ཁྱོད་ཀྱི་རྣམ་པ་ཅན་དང༌། ཁྱོད་ཕྱི་
རོལ་གྱི་དོན་འབའ་ཞིག་རྣམ་པ་ཅན་གྱི་བཟུང་རྣམ་གཉིས་སུ་ཅིག་ཆར་སྣང་བ་ཡོད་པར་ཐལ། 
ཁྱོད་རང་དང་ལྷན་གཅིག་པའི་བློ་རྫས་གཞན་གྱིས་མྱོང་བའི་ཕྱིར། དེ་གཉིས་བཟུང་རྣམ་སོ་

སོ་ཡིན་མོད། རྟོག་པ་ཕྱི་མ་གཅིག་གིས་གཅིག་ཏུ་བཟུང་བས་སོ་སོར་མ་རྟོགས་ཞེ་ན། 
དེ་གཉིས་ཀྱི་བཟུང་རྣམ་ཆོས་ཅན། བློ་རྣམ་པ་གཅིག་པ་གཅིག་གིས་གཅིག་ཁོ་ནར་
བཟུང་བ་མིན་པར་ཐལ། རྫས་ཐ་དད་པས་སོ་མིན་ན་རྫས་ཐད་དད་མེད་པར་ཐལ་ལོ། །ཤེས་
བྱ་ཆོས་ཅན། དོན་དང་དོན་ཤེས་གང་དེ་དག་ཕྱི་ནས་དྲན་ཤེས་གཅིག་གིས་ཇི་ལྟར་སོ་སོར་
དྲན་ཏེ་མི་དྲན་པར་ཐལ། མྱོང་ལས་ཏེ་དོན་ཤེས་ཀྱི་དོན་རྟོགས་པའི་དུས་སུ་དོན་ཤེས་སོ་
སོར་ལེགས་པར་རྟོགས་པའི་ཤེས་པའི་ཁྱད་པར་གྱིས་དོན་ཤེས་སོ་སོར་ལེགས་པར་རྟོགས་
པ་མེད་པའི་ཕྱིར། རང་རིག་མེད་པས་སོ། །དོན་ཤེས་དང་དེ་མྱོང་རྫས་གཞན་ཅིག་ཆར་ཡོད་
པར་བཙད་པ་ལ། དེ་གཉིས་བཟུང་རྣམ་སྣ་ཚོགས་པར་ཐལ། ཞེས་པའི་སྐྱོན་འདི། དོན་ཤེས་
དེ་མྱོང་རྫས་གཞན་རིམ་བཞིན་སྐྱེ་བར་འདོད་པ་ལ་ཡང་གདོན་པར་དཀའ་བས་སྔོ་འཛིན་
མིག་ཤེས་ཆོས་ཅན། ཁྱོད་སྔོན་པོའི་རྣམ་པ་ཅན་དང༌། ཁྱོད་མྱོང་བྱེད་ཁྱོད་ཀྱི་རྣམ་པ་ཅན་གྱི་
སྣང་བ་སྣ་ཚོགས་པ་རྫས་གཞན་རིམ་གྱིས་རྟོགས་པར་ཐལ། རང་ལས་ཕྱིས་འབྱུང་ཤེས་པས་
མྱོང་བ་སྔོན་འཛིན་ཡིན་པའི་ཕྱིར། །འདོད་མི་ནུས་ཏེ། འདི་ལྟར་སྔོན་པོར་སྣང་བ་ནི་མྱོང་བ་
སྟེ། དབང་ཤེས་ཆོས་ཅན། ཁྱོད་ལ་མྱོང་བྱེད་རྫས་གཞན་ཡོད་པ་མིན་ཏེ། ཁྱོད་སྔོན་པོ་ལ་
སོགས་པའི་བཟུང་རྣམ་གཅིག་པ་ཉིད་དམ། ཁྱོད་མྱོང་བྱེད་མྱོང་བ་སྟེ་འཛིན་རྣམ་གཅིག་པུར་
ཚད་མས་རྟོགས་པའི་ཕྱིར། བཞི་པ་ནི། ཤེས་པ་གཞན་གྱིས་རྗེས་མྱོང་བར་འདོད་པ་ལ་ཡང༌། 
སྔོན་འཛིན་གྱི་དབང་ཤེས་མྱོང་བྱེད་དེ་ཆོས་ཅན། ཁྱོད་ཀྱིས་དེ་མྱོང་ངོ་ཞེས་དྲན་པ་མེད་པར་
ཐལ། རང་མྱོང་བྱེད་མེད་པས་སོ། །ཐལ་བ་ལས་མྱོང་བ་ཡོད་དེ། དེ་ལྟར་དྲན་པ་མཐོང་བས་
སོ། །
དབང་ཤེས་དེ་ནི་གང་གིས་མྱོང་བ་ཡིན་ཏེ། དེ་ཡང་ཤེས་པ་གཞན་ཕྱིས་འབྱུང་གཅིག་
གིས་མྱོང་ཞིང་དེ་ལས་དྲན་པ་འབྱུང་ཞེ་ན། ཐུག་མེད་དེ་ལ་དྲན་པ་སྟེ་ཞེས་སོགས་སློབ་དཔོན་

གྱིས་གསུངས་པ་རེ་ཞིག་བཞག་ནས། ཤེས་པ་སྔ་མ་སྔ་མ་ཕྱི་མ་ཕྱི་མས་རིག་པ་སྟེ། མྱོང་བའི་
ཕྲེང་བ་རྗེས་འབྲེལ་སྟེ། རྒྱུན་ཆགས་འཇུག་པ་ཅན། ཤེས་པ་སྔ་མ་མྱོང་བྱེད་དུ་ཕྱི་མ་འདི་སྐྱེ་
བྱེད་དེ་ནི་གང་ཞིག་ཡིན་ཞེས་དྲིས་པས། གལ་ཏེ་མྱོང་བྱ་སྔ་བློ་དེ་ཉིད་དོ། ཞེ་ན། 
བློ་ཕྱི་མ་ཆོས་ཅན། ཡུལ་གཞན་ཕྱི་རོལ་ལ་ནི་འཕོ་བ་མི་འགྱུར་བར་ཐལ། རང་གི་མྱོང་བྱ་
སྔ་བློ་ཁོ་ན་འཛིན་བྱེད་དུ་འཁོར་བ་ཇི་སྲིད་པར་འབྱུང་བས་སོ། །འོན་ཏེ། ཕྱི་རོལ་ཡང་འཛིན་
ཞེ་ན། ཤེས་པ་ཕྱི་མ་ཆོས་ཅན། སྔ་བློ་དེ་དག་མི་འཛིན་པར་ནི་ཇི་ལྟར་གཞན་ཕྱི་རོལ་འཛིན་
པར་འགྱུར་ཏེ་མི་འགྱུར་བར་ཐལ། བཟུང་བའི་མཚན་ཉིད་ཀྱི་རྒྱུར་གྱུར་པ་སྟེ། སྔ་བློ་དེ་རང་
གི་བཟུང་དོན་ཡིན་ཞིང༌། དེ་དང་རྒྱུད་གཅིག་ལ་ཉེ་བར་གནས་ནས་ཁྱོད་སྐྱེད་བྱེད་ཡིན་པས་
སོ། ། ཕྱི་རོལ་ཉེ་བས་སྔ་བློ་འཛིན་པའི་གེགས་བྱས་པས་ཕྱི་མ་ཡུལ་ལ་འཕོ་ཞེ་ན། བདག་
ལ་ནས་བྱེད་པར་འགྱུར་གྱི་བར་སྔ་བློ་ཆོས་ཅན། ཁྱོད་ཀྱིས་ཕྱི་བློ་སྐྱེད་པ་ལ་ཕྱི་རོལ་དོན་གྱི་
གེགས་བྱེད་པར་མི་འགྱུར་བར་ཐལ། ཁྱོད་ཕྱི་བློའི་མྱོང་བྱས་ཡིན་པར་དེར་བསྐྱེད་བྱེད་ཡིན་
པས་སོ། །
ཕྱི་རོལ་ནས་མི་འགྱུར་རོའི་བར་ལ། ཤེས་བྱ་ཆོས་ཅན། ཕྱི་རོལ་ཉི་མ་སྔ་བློས་ཕྱི་བློ་
བསྐྱེད་པ་ལ་གེགས་མི་ནུས་པར་ཐལ། ནུས་ན། ཕྱི་རོལ་ཉེ་བའི་སྐྱེས་བུ་འགས་ཀྱང་བློ་མྱོང་
བར་མི་འགྱུར་བའི་ཕྱིར་ཕུང་པོ་ལྔ་པོ་ཅན་གྱི་སྐྱེས་བུ་ཆོས་ཅན། རང་རྒྱུད་ལ་བློ་མྱོང་བ་ཡོད་
པ་མི་སྲིད་པར་ཐལ། ཕྱི་རོལ་ཉེ་མ་མིན་པའི་ནས་སྐབས་འགའ་ཡང་ཡོད་པ་མིན་པས་སོ། 
། འདོད་ན་སྐྱེས་བུ་དེ་ཡི་བློ་ཆོས་ཅན། དྲན་པའང་མེད་པར་ཐལ། དྲན་པའི་རྩ་བ་མྱོང་བ་མེད་
པའི་ཕྱིར། མ་ཁྱབ་ན། རྒྱུ་མྱོང་བ་མེད་པའི་འབྲས་བུ་དྲན་པ་འདོད་པ་ལ་ཨ་རེ་མཛེས་ཞེས་
བཅས་སོ། །
བློ་ཡུལ་ལ་འཕོ་བ་ལ་ཡུལ་ཉེ་བས་མ་ཁྱབ་སྟེ། འདས་ནས་མི་སྲིད་འགྱུར་ལ། འདས་

སོགས་ལ་སྤྱོད་པའི་རྣམ་རྟོག་ཆོས་ཅན། འདས་སོགས་ད་ལྟ་འཛིན་པ་མི་སྲིད་པར་ཐལ། 
འདས་སོགས་ད་ལྟ་འཛིན་པའི་རྒྱུ་མཚན་འདས་སོགས་ཡོད་པ་མ་ཡིན་པའི་ཕྱིར། གལ་
ཏེ་ནས་འགྱུར་ནའི་དོན་སྔ་བློས་ཕྱི་བློ་བསྐྱེད་པའི་ནུས་པ་ཟད་པ་ན། ཕྱི་བློ་དོན་ལ་འཕོ་ཞེ་
ན། དོན་ལ་འཕོ་བའི་བློ་དེ་ཉིད་ཆོས་ཅན། ཉེར་ལེན་གང་ལས་ཡིན་ཏེ། ཉེར་ལེན་མེད་པར་
རང་གི་སྔ་ལོགས་ཀྱི་བློ་ཡི་ནུས་པ་ཟད་ནས་མེད་པའི་ཕྱིར། ཁྱབ་སྟེ། ཉེར་ལེན་བློ་སྔོན་མ་
ནུས་པ་མེད་པར་བློ་ཕྱི་མ་སྐྱེ་བ་མ་ཡིན་པའི་ཕྱིར་ཏེ། སྐྱེས་བུ་ཆོས་ཅན། དེ་ཡིན་ཏེ་ཡིད་ཤེས་
དོན་གཞན་གཟུགས་མཛེས་ལ་ལྷག་པར་ཆགས་པའི་ཚེ། སྒྲ་འཛིན་སྐྱེ་བའི་ཉེར་ལེན་ནུས་པ་
ཉམས་པ་ན། སྒྲ་འཛིན་ཤེས་པ་སྐྱེ་བ་ཚད་མས་མ་རྟོགས་པའི་ཕྱིར། འོ་ན་ཀུན་གཞི་ཁས་ལེན་
པའི་ལུགས་ལ་ཀུན་གཞི་འཇུག་ཤེས་ཀྱི་རྒྱུ་ཡིན་པས། ཡིད་ཤེས་གཟུགས་མཛེས་ལ་ལྷག་
པར་ཆགས་པའི་སྐྱེས་བུ་ཆོས་ཅན། དེ་ཡི་ཚེ་སྒྲ་འཛིན་སྐྱེ་བར་ཐལ། ཀུན་གཞི་ཡོད་པས་སོ་ཞེ་
ན། 
དེ་ཡི་ལུགས་ལ་ཀུན་གཞི་འཇུག་ཤེས་ཀྱི་རྒྱུ་ཡིན་པས་ཀུན་གཞི་ལ་འཇུག་ཤེས་རིགས་
མི་མཐུན་ཅིག་ཆར་སྐྱེ་བ་ཡོད་ན་ཡང༌། སྐྱེས་བུ་དེ་ཆོས་ཅན། རང་རྒྱུད་ཀྱི་ཀུན་གཞི་ལས་དེ་
ཡི་ཚེ་ཡུལ་གཞན་འཛིན་པ་འབྱུང་བ་མ་ཡིན་ཏེ། ཤིན་ཏུ་གསལ་བའི་སེམས་གཅིག་གི་སྟེ་
ཡིད་ཤེས་གཟུགས་མཛེས་ལ་ལྷག་པར་ཆགས་པས་དེ་ཡི་ཚེ། ཀུན་གཞི་ཡུལ་གཞན་འཛིན་པ་
བསྐྱེད་པའི་ནུས་པ་ཉམས་པར་བྱས་པའི་ཕྱིར། དེ་ལྟ་ཡིན་ན་དེ་ཡི་ཕྱིར་ཡིད་འཇུག་ནས་ལྟོས་
མི་འགྱུར་ལ། ཤེས་བྱ་ཆོས་ཅན། རྣམ་ཤེས་ཕྱི་མ་སྐྱེ་བ་སྔ་མ་ལ་མི་ལྟོས་པར་ཐལ། ཆོས་ཅན་
རྣམ་ཤེས་ཕྱི་མ་སྐྱེ་བ་སྔ་མ་ལ་ལྟོས་པ་རབ་ཏུ་གྲུབ་པ་ཡིན་ཏེ། རྒྱུ་གཅིག་ལ་གཙོ་བོ་ཡིད་ཤེས་
རྟོག་པ་རིམ་གྱིས་སྐྱེ་བས་སོ། །བྱེ་བྲག་པ་ན་རེ། གལ་ཏེ་ཡིད་བྱེད་རྟོག་པ་རྡུལ་ཕྲན་ཙམ་ཞིག་
ཡིན་པའི་ཕྱིར་གཞན་སྣང་ལ་ཞུགས་ཏེ་དྲི་ལ་ཆགས་པ་ན། གཞན་མིག་སོགས་ལ་མི་འགྲོ་

བས་ཕྱིར། དྲི་འཛིན་ལས་ཤེས་པ་གཞན་མི་སྐྱེ་ཞེ་ན། ཆོས་ཅན། བློ་དུ་མ་ཅིག་ཆར་མི་འབྱུང་
བ་མིན་པར་ཐལ། སྐབས་ལ་ལར་འཇུག་ཤེས་དྲུག་ཅིག་ཆར་སྐྱེ་བ་སྲིད་པའི་ཕྱིར། 
འཇུག་ཤེས་དྲུག་པོ་ཐམས་ཅད་མཉམ་དུ་འཇུག་པའི་ཚེ་ན་ཆོས་ཅན། དྲི་ལས་གཞན་
རྟོགས་པར་མི་འགྱུར་བར་ཐལ། ཡིད་སྣ་ཡི་སྒོར་ཞུགས་པར་མཚུངས་པའི་ཕྱིར། རྣམ་རྟོག་
ཀུན་མཚུངས་ཆོས་ཅན། ཅིག་ཆར་སྐྱེ་བར་ཐལ། རྟག་པའི་བདག་ཡིད་ལྡན་པ་ཙམ་ལས་སྐྱེ་
བའི་ཕྱིར། ཁོ་ན་རེ། སྐྱོན་མེད་དེ། བྱེད་པ་གཅིག་ལས་བྱ་བ་གཅིག་ཡིན་པས་སོ། །ཞེ་ན། 
སྐྱེས་བུ་དུ་མས་ལྟ་བའི་མར་མེ་ཆོས་ཅན། ཇི་ལྟར་རང་མཐོང་བའི་དབང་ཤེས་དུ་མ་བསྐྱེད་
དེ། མི་བསྐྱེད་པར་ཐལ། བྱེད་པ་གཅིག་ཡིན་པས་སོ། །ཡིད་ཆོས་ཅན། རིམ་གྱིས་ཀྱང་བློ་དུ་
མ་བསྐྱེད་པའི་ནུས་པ་མེད་པར་ཐལ། ཅིག་ཆར་མེད་ཅིང་ཕྱིས་ཀྱང་མི་བྱེད་པར་བྱེ་བྲག་མེད་
པའི་ཕྱིར་ཏེ། རྟག་པས་སོ། །
དེ་ལྟར་བསྟན་པ་འདིས་རྒྱང་འཕེན་པ་ལ། ལུས་སྐྱེས་བུ་སྟེ་བདག་ཆོས་ཅན། ཡིད་ཤེས་
ཐམས་ཅད་ཅིག་ཆར་བསྐྱེད་པར་ཐལ། བསྐྱེད་ཅིང་རྟག་པས་སོ། །མ་ཡིན་ན་རིམ་གྱིས་ཀྱང་
ཞེས་དགག་པར་བཤད་པ་ཡིན་ནོ། །བྱེ་བྲག་པ་ན་རེ། བདག་གི་ཡོན་ཏན་འདུ་བྱེད་ལས་བློ་
རེ་རེ་སྐྱེ་བར་ངེས་ཞེ་ན། དེ་རྟག་ན། བློ་ཀུན་ཅིག་ཆར་བསྐྱེད་པར་ཐལ་བསྐྱེད་ཅིང༌། མི་རྟག་
ན། དེ་ཕྱིས་རྒྱུ་གང་ལས་བྱུང༌། ཁོ་ན་རེ། ཉེར་ལེན་བློ་སྔ་མ་ཉིད་ལས་ཞེ་ན། 
ཤེས་བྱ་ཆོས་ཅན། བློ་སྔོན་མེད་པར་བློ་མ་ཡིན་གྱིས་འདོད་པ་གྲུབ་པར་ཐལ། དེ་ལྟ་
ཡིན་མོད་དེ་ཡིན་པའི་ཕྱིར། སྔ་བློ་ཕྱི་བློའི་ཉེར་ལེན་ཡིན་གྱི་བཟུང་རྣམ་མིན་པས་ཕྱི་བློ་དོན་
ལ་འཕོ་ཞེ་ན། སྔ་བློ་ཆོས་ཅན། མྱོང་བྱེད་ཕྱི་བློའི་བཟུང་ཡུལ་ཡིན་པ་ཉིད་ཀྱི་སྒོ་ནས་སྐྱེད་
བྱེད་ཡིན་པ་ལས་གཞན་མ་ཡིན་པར་ཐལ། དེ་ཡི་བཟུང་ཡུལ་ཡིན་པའི་ཕྱིར། དེར་ཐལ། དེ་
རང་འཛིན་བྱེད་དུ་དངོས་སུ་སྐྱེད་བྱེད་ཡིན་པས་སོ། །ཁྱབ་སྟེ། དེ་ཡི་མཚན་ཉིད་ཡིན་པས་

སོ། །ཡུལ་སྣང་བས་མ་ངེས་སོ་ཞེ་ན། མིག་ཤེས་མ་འཁྲུལ་བའི་ཡུལ་སྣང་བ་ཆོས་ཅན། དེ་ཡི་
བཟུང་བ་མིན་བཞིན་དུ་དེ་ཡི་སྐྱེད་བྱེད་དུ་མེད་པར་ཐལ་དེ་ཡི་བཟུང་ཡུལ་ཡིན་པའི་སྒོ་ནས་
སྐྱེད་བྱེད་ཡིན་པའི་ཕྱིར། ཡང་སྣང་བ་རགས་པ་ཕྲ་བ་ཉེ་མ་རིང་བ་ལ་སོགས་པའི་སྒོ་ནས་
བཟུང་ཡུལ་མིན་སྲིད་ཀྱང༌། དབང་ཤེས་དུས་མཐའི་སྐད་ཅིག་གཅིག་ཆོས་ཅན། ཁྱོད་རགས་
པ་ཕྲ་བ་སོགས་སུ་གྱུར་པའི་སྒོ་ནས་བློ་ཕྱི་མའི་བཟུང་བ་མིན་པར་མི་འགྱུར་ཏེ། རགས་པ་ཕྲ་
བར་གྱུར་པ་མེད་པའི་ཕྱིར་ཏེ། ཆ་མེད་གཅིག་ཡིན་པས་སོ། །
སྔ་བློ་ལ་ཕྱི་བློའི་བཟུང་བའི་ནུས་པ་དང་ཉེར་ལེན་གྱི་ནུས་པ་གཉིས་ལས་ཕྱི་བློ་དོན་ལ་
འཕོ་བ་ན་བཟུང་བའི་ནུས་པ་ཉམས་འགྱུར་གྱི་སྐྱེད་བྱེད་ཀྱི་བདག་ཉིད་གཞན་ཉམས་པ་མིན་
པས་ཕྱི་བློ་དོན་ལ་འཕོ་ཞེ་ན། སྔ་བློ་ཆོས་ཅན། ཕྱི་བློའི་བཟུང་བ་ལས་གཞན་ཕྱི་བློ་དངོས་
སུ་སྐྱེད་བྱེད་དུ་མེད་པར་ཐལ། བཟུང་བའི་མཚན་ཉིད་ཅན་ཏེ། དེ་ཡི་བཟུང་བ་ཡིན་པས་སོ། 
། དཔེར་ན། 
གཟུགས་སོགས་རང་འཛིན་མངོན་སུམ་གྱིས་བཟུང་དོན་ཡིན་པ་དེ་ལྟ་མིན་པར་བློ་དེ་ལ་
དངོས་སུ་ཕན་འདོག་མེད་པར་བཞིན་བཟུང་བའི་མཚན་ཉིད་ཚང་བ་ཅན་ལ་བཟུང་བ་ལས་
གཞན་དེ་ཡི་དངོས་རྒྱུར་ངེས་པ་ལ་གཞན་ཅི་ཡོད་སྔ་བློ་ཆོས་ཅན། ཕྱི་བློའི་བཟུང་བ་དེ་ཉིད་
དུ་གནས་པར་ཐལ། དེ་རང་འཛིན་མངོན་སུམ་སྐྱེད་བྱེད་དེར་ཡོད་པ་དེ་ཡི་ཕྱིར། དེ་ལྟར་ན། 
སྔ་བློ་ཆོས་ཅན། འཛིན་པ་སྟེ་བློ་ཕྱི་མའི་ཉེར་ལེན་ཡིན་པ་དང་མྱོང་བ་སྟེ། བློ་ཡིན་པ་གཉིས་
ཁྱོད་བློ་ཕྱི་མའི་བཟུང་ཡུལ་ཡིན་པའི་མཚན་ཉིད་དུ་འགྱུར་དགོས་པར་ཐལ། དེར་འཇོག་བྱེད་
གཅིག་ཡོད། དེ་ཐ་དད་པའི་འཇོག་བྱེད་གཞན་མེད་པའི་ཕྱིར། རྟགས་ཁས་སོ། །འདོད་ན། 
དོན་ལ་འཕོ་ཁའི་བློ་ཆོས་ཅན། དོན་ལ་འཕོས་པའི་བློ་ཡི་བཟུང་ཡུལ་དུ་ཐལ། དེ་གཉིས་ཡིན་
པས་སོ། །ཕྲ་རིང་སོགས་ཡུལ་མིན། གཞན་སེམས་ཀྱང་ཡུལ་མ་ཡིན་ན། དབང་ཐོབ་པའི་

རྣལ་འབྱོར་པས་དེ་རྣམས་མི་འཛིན་པར་འགྱུར་ཞེ་ན། 
གཟུགས་སོགས་ཕྲ་རིང་དུ་བཟུང་ཡུལ་མ་ཡིན་པ་དང་གཞན་སེམས་རང་བློའི་ཉེར་ལེན་
མིན་པ་སོགས་དེ་ལྟར་བཟུང་བའི་མཚན་ཉིད་སྤྱོད་པ་འདི་མ་དག་པའི་བློ་ཅན་ཚུར་མཐོང་གི་
དབང་དུ་བྱས་པ་ཡིན་གྱི་དབང་ཐོབ་པའི་རྣལ་འབྱོར་པ་སངས་རྒྱས་ཆོས་ཅན། ཕྲ་རིང་སོགས་
དང་རང་གི་ཉེར་ལེན་མིན་པའི་སེམས་མི་རིགས་པར་བཞག་མི་ནུས་ཏེ། རྟོགས་ཚུལ་སོ་སྐྱེ་
བས་བསམ་གྱིས་མི་ཁྱབ་པས་སོ། །
དེ་ལ་ནས་ཉིད་འགྱུར་ལ། གཟུགས་སོགས་རགས་པ་ཕྲ་བར་གྱུར་པ་སོགས་ཀྱི་སྒོ་ནས་
མངོན་སུམ་གྱིས་བཟུང་དོན་མིན་སྲིད་ན་ཡང་གཟུགས་སོགས་འཛིན་པའི་སྔ་བློ་ཆོས་ཅན། 
རགས་པ་ཕྲ་བར་སོང་པ་སོགས་ཀྱི་སྒོ་ནས་བློ་ཕྱི་མའི་བཟུང་ཡུལ་མིན་པའི་ཉེར་ལེན་དུ་མི་
འགྱུར་ཏེ། རགས་པ་ཕྲ་བ་སོགས་སྔར་མེད་གང་ཕྱིས་སྐྱེས་པ་ཅི་ཞིག་ཡོད་དེ། མེད་པས་སོ། །
སྔོ་འཛིན་མངོན་སུམ་ཅན་གྱི་སྐྱེས་བུའི་བློ་ཀུན་ཆོས་ཅན། རང་གི་ཉེར་ལེན་སྔར་བློ་ཉིད་
འཛིན་པར་འགྱུར། དེ་ཁྱོད་ཀྱི་བཟུང་བ་མིན་པའི་སྒྲུབ་བྱེད་མིན་པ་དེ་ཡི་ཕྱིར། འདོད་ན། དོན་
གཞན་ཕྱི་རོལ་རྟོགས་པར་མི་འགྱུར་བར་ཐལ། རང་གི་དེ་མ་ཐག་པའི་རྒྱུ་ཡི་སེམས་གང་ཡིན་
ཉིད་འཛིན་པར་འགྱུར་བ་དེས་ནའི་ཕྱིར་རོ། །སྔ་བློ་ཕྱི་བློའི་ཉེར་ལེན་ཡིན་པས་བཟུང་བར་མི་
འཐད་དེ་རྒྱུ་གཅིག་ལ་ཡང་རང་ལས་རྫས་གཞན་པའི་ནུས་པ་དུ་མ་ཡོད་པས། འབྲས་བུ་དུ་མ་
བྱེད། དུ་མ་ལ་ཡང་ནུས་པ་རྫས་གཞན་གཅིག་ཡོད་པས་འབྲས་བུ་གཅིག་བྱེད་ཅེ་ན། དངོས་
པོ་བུམ་པ་གཅིག་ཆོས་ཅན། རང་གི་ནུས་པ་རང་ལས་རྫས་གཞན་མེད་ཀྱང༌། འབྲས་བུ་དུ་མ་
བྱེད་དེ། དེ་མེད་ཀྱང་ངོ་བོ་ཉིད་ཀྱི་སྟེ་རང་རྒྱུ་ལས་རང་འབྲས་དུ་མ་ལ་ཕན་པར་སྐྱེས་པས་སོ། 
། མིག་ཤེས་ཀྱི་རྐྱེན་གསུམ་ཆོས་ཅན། རང་གི་ནུས་པ་རང་ལས་རྫས་གཞན་གཅིག་མེད་ཀྱང༌། 
རང་རྒྱུ་ལས་རང་འབྲས་གཅིག་ལ་ཕྱེད་དུ་སྐྱེས་པས་སོ། །

གལ་ཏེ་རྒྱུ་གཅིག་ལས་འབྲས་བུ་དུ་མ་འབྱུང་བ་མ་ཡིན་ཏེ། འབྲས་བུ་དུ་མ་ནི་རྒྱུ་དུ་མས་
བསྐྱེད་དོ། །ཞེ་ན། ཤེས་བྱ་ཆོས་ཅན། རྐྱེན་མེད་པའི་རྒྱུ་གཅིག་ཁོ་ན་ལས་འབྲས་བུ་གཅིག་སྐྱེ་
བ་ཅིར་ཡང་མི་རུང་སྟེ། འབྲས་བུ་ཐམས་ཅད་རྒྱུ་རྐྱེན་ཚོགས་པ་ལས་བྱུང་བས་སོ། །འོ་ན་དེ་
བཞིན་གཅིག་ཀྱང་དུ་མ་བྱེད་ཅེས་པ་དང་འགལ་ཞེ་ན། 
བསྟན་བཅོས་འདིར་ཆོས་ཅན། དེ་བཞིན་གཅིག་ཀྱང་དུ་མ་བྱེད་ཅེས་པ་དང༌། །གཅིག་
ལས་གཅིག་ནི་ཅིར་མི་རུང༌། །ཞེས་པའི་དོན་མི་འགལ་ཏེ། རྐྱེན་མེད་པའི་རྒྱུ་རྐྱང་པ་ལས་
འབྲས་བུ་མི་བྱེད་པ་ལས་དགོངས་ནས་གཅིག་ལས་གཅིག་ནི་ཅིར་མི་རུང་ཞེས་གསུངས་ལ། 
དངོས་པོ་གཅིག་ཀྱང་འབྲས་བུ་ལ་ལའི་ཉེར་ལེན་དང༌། ལ་ལའི་རྐྱེན་གྱིས་ཚོགས་པ་སྟེ། རྒྱུ་
རྐྱེན་གཉིས་སུ་འགྱུར་བ་ཡོད་པས་གཅིག་ཀྱང་དུ་མ་ཞེས་གསུངས་པ་ཡིན་པའི་ཕྱིར། དཔེར་
ན། རོ་སྔ་མས་རོ་གཟུགས་ཕྱི་མའི་ཉེར་ལེན་དང་རྐྱེན་བྱེད་པ་བཞིན་དང༌། མར་མེ་གཅིག་
གིས་ལྟ་བ་པོ་དུ་མའི་མིག་ཤེས་བསྐྱེད་པ་བཞིན་ནོ། །
ལྔ་པ་ནི། གལ་ཏེ་བློ་གཞན་ཕྱིས་མས་དོན་དང་མྱོང་བྱ་རྣམ་ཤེས་སྔ་མ་གཉིས་ཅིག་ཆར་
དུ་འཛིན་པར་འགྱུར་བས་འཕོ་མི་འགྱུར་གྱི་སྐྱོན་མེད་ཅེ་ན། ཨ་ཨི་ཞེས་བརྗོད་པའི་ཚེ། ཨི་
ལ་དཔྱོད་པ་དང༌། ཨི་ཐོས་པའི་སེམས་གཅིག་ཆོས་ཅན། བརྗོད་པ་ཨ་ཨི་གཉིས་རིམ་མིན་
གཅིག་ཆར་དུ་རྟག་ཏུ་འཛིན་པར་ཐལ། སྔ་མ་ཨ་རྗེན་ཆེར་དུ་སྣང་བའི་རྣམ་ཤེས་དང༌། ཕྱི་
མ་ཨི་གཉིས་ཅིག་ཅར་རང་གི་གཟུང་དོན་དུ་སྣང་ནས་འཛིན་པའི་ཕྱིར། འདོད་མི་ནུས་ཏེ། 
དེ་གཉིས་རིམ་གྱིས་མཐོང་བའི་ཕྱིར་ཨ་ཨི་གཅིག་ཨ་ཆོས་ཅན། སྐྱེས་བུ་གཅིག་ལ་གཉིས་
གཉིས་སྣང་བར་འགྱུར་བདག་ཉིད་འཛིན་པའི་ཉན་ཤེས་དང༌། དེ་རིག་སྟེ། མྱོང་བའི་བློ་ཕྱི་མ་
ལའང་སྣང་བའི་ཕྱིར། 
དྲུག་པ་ནི། གལ་ཏེ་ཕྱི་བློ་ཡུལ་གཞན་ཕྱི་ལ་འཕོ་བ་ན་ཐ་མ་འཕོ་ཁའི་བློ་དེ་ཕྱི་མས་

ཉམས་སུ་མྱོང་བ་མིན་པས་སྐྱོན་མེད་ཅེ་ན། སྐྱེས་བུ་ཆོས་ཅན། གཞན་ལྷས་སྦྱིན་གྱིས་མྱོང་བ་
ལ་མཆོད་སྦྱིན་གྱིས་མི་མྱོང་བ་བཞིན། འཕོ་ཁའི་སྔ་ལོགས་ཀྱི་བློ་ཐམས་ཅད་མྱོང་བ་མེད་པར་
ཐལ་བར་འགྱུར་ཡོད་ན་འཕོ་ཁའི་ཤེས་པས་མྱོང་དགོས་པ་ལ་འཕོ་ཁའི་ཤེས་པར་རང་ཤེས་
པས་མ་གྲུབ་པས་སོ། །རྟགས་ཁས། 
གལ་ཏེ་བདག་གི་མྱོང་བ་མངོན་སུམ་ཡིན་ཞིང་གཞན་གྱི་མྱོང་བར་འགྱུར་བ་མངོན་སུམ་
གྲུབ་པ་མིན་ནོ། །ཞེ་ན། ཆོས་ཅན། བདག་གིས་མྱོང་བ་བདག་གིས་མངོན་སུམ་དུ་མྱོང་བའི་
བདག་གི་རྒྱུ་མཚན་གྱིས། རང་གཞན་གྱིས་མྱོང་བའི་དབྱེ་བ་དེ་སྐད་བརྗོད་པར་མི་རིགས་
པར་ཐལ། བདག་གིས་མྱོང་བ་དེ་བདག་གི་མངོན་སུམ་གྱི་གང་ལས་གྲུབ་སྟེ། མ་འགྲུབ་པའི་
ཕྱིར་ཏེ། བློ་རང་རིག་མེད་པས་སོ། །
འོ་ན་མིག་སོགས་དོན་གསལ་ཞེས་བརྗོད་པ་ཅི་ཞེ་ན་གསལ་རྒྱུ་མིག་དབང་ཆོས་ཅན། 
རང་མི་གསལ་ཡང་ཡུལ་གསལ་ཞེས་བརྗོད་རུང༌། རང་གསལ་བ་མ་གྲུབ་པར་ཡང་གསལ་བ་
དབང་ཤེས་བསྐྱེད་པའི་སྒོ་ནས་གསལ་ཞེས་ཐ་སྙད་བྱེད་པས་སོ། །གསལ་བ་མིག་ཤེས་ཆོས་
ཅན། རང་མི་གསལ་བར་གཟུགས་གསལ་བ་མིན་ཏེ། རང་གསལ་བའི་སྒོ་ནས་གཟུགས་
གསལ་བར་འདོད་པའི་ཕྱིར། ཚད་མ་རྣམ་འགྲེལ་གྱི་ཚིག་ལེའུར་བྱས་པ་ལས་མངོན་སུམ་གྱི་
ལེའུ་སྟེ་གསུམ་པའོ། །
དེ་ལྟར་ཡིན་གྱི་རང་གསལ་བའམ། རིག་པར་མ་གྲུབ་ན་ཡུལ་གསལ་བར་མི་ནུས་ལ། 
གལ་ཏེ་རང་མ་རིག་ཀྱང་གཟུགས་གསལ་ན། དེ་ཆོས་ཅན། འགྲོ་བ་དངོས་པོ་འདི་ཐམས་
ཅད་གསལ་བར་འགྱུར། རང་གསལ་བར་མ་གྲུབ་ཀྱང་ཡུལ་གསལ་བའི་ཕྱིར། མངོན་སུམ་
ལེའུ་བཤད་པ་མདོ་ཙམ་གསལ་བར་བྱས་པའོ།།      །།

༄༅། །ལེའུ་བཞི་པའི་རྣམ་བཤད་གསལ་བར་
བཞུགས་སོ། །
༄༅༅། །རྗེ་བཙུན་ཡེ་ཤེས་ཀྱི་སྐུ་འཕགས་པ་འཇམ་པའི་དབྱངས་ལ་ཕྱག་འཚལ་ལོ། 
། བཞི་པ་ལ་གཉིས། རྗོད་བྱེད་ངག་བཤད། བརྗོད་བྱའི་དོན་བཤད་པའོ། །དང་པོ་ལ་བསྟན་
བཤད་དོ། །དང་པོ་ནི་ཚད་མ་མདོར། གཞན་དོན་རྗེས་སུ་དཔག་པ་ནི། །རང་གི་མཐོང་དོན་
རབ་གསལ་བྱེད། ། ཅེས་གསུངས་པའི་དོན། 
གཞན་ལ་བསྟན་བྱ་ཕྱིར་རྒོལ་གྱི་དོན་ནམ་ཆེད་ཡིན་པས་གཞན་དོན། འབྲས་བུ་རྗེས་
དཔག་གི་རྒྱུ་ཡིན་པས་རྗེས་དཔག་ཏུ་བཏགས་སོ། ། དགོས་པ་ནི། རྗེས་དཔག་བསྐྱེད་ནུས་
ཀྱི་སྦྱོར་ངག་བྱེ་བྲག་ཏུ་རྟོགས་པའི་ཆེད་ཡིན་པས་སོ། །དངོས་ལ་གནོད་བྱེད་ཀྱི་ཚིག་ཡིན་
པས་སོ། །ཤཱཀྱ་བློས། རང་གི་རྒོལ་བ་གང་གིས་བསྒྲུབ་པ་དགོད་པའོ། །མཐོང་བ་ནི་རྣམ་པར་
ངེས་པ་སྟེ་ཚད་མས་ཁོང་དུ་ཆུད་པའོ། །དོན་ནི་ཚུལ་གསུམ་པའི་རྟགས་ཞེས་སོ། །སྒྲ་རྟག་མི་
རྟག་ཐེ་ཚོམ་ཟ་ནས་དྲིས་པ་ན། སྔར་རྒོལ་ཡང་དག་གིས་གང་བྱས་མི་རྟག་བུམ་པ་བཞིན། སྒྲ་
ཡང་བྱས་སོ་ཞེས་པའི་སྒྲུབ་ངག་མཚན་གཞི། གཞན་དོན་རྗེས་དཔག་ཏུ་མཚོན། སྔར་རྒོལ་
རང་གིས་མཐོང་བའི་ཚུལ་གསུམ་པའི་རྟགས། ཕྱིར་རྒོལ་ལ་སྟོན་པའི་སྒྲུབ་ངག ཡན་ལག་
གཉིས་ལྡན་ཞེས་པའོ། །
གཉིས་པ་ལ་གསུམ། རང་གི་སྒྲ་ཡི་རྣམ་དཔྱད་བཤད། དོན་གྱི་སྒྲ་ཡི་རྣམ་དཔྱད་བཤད། 
ཚུལ་གསུམ་གསལ་བྱེད་རྣམ་དཔྱད་བཤད་པའོ། །དང་པོ་ལ་གསུམ། གསལ་བྱ་བཀོད་དེ་

སེལ་བྱེད་མདོར་བསྡུས་བསྟན། རང་གིས་མ་མཐོང་རྟགས་ཡིན་རྒྱས་པར་དགག རང་གི་
ཐལ་བའི་ངག་ལ་འགལ་བ་སྤང་བའོ། །
དང་པོ་ནི། རང་གིས་བཐོང་བ་ཞེས་སྨོས་པ་དོན་མེད་དོ་ཞེ་ན། ཁ་ཅིག་སྡེ་སེར་སྐྱ་པ་ན་
རེ། བློ་བདེ་ཆོས་ཅན་སེམས་མེད་དེ། སྐྱེ་འཇིག་ཅན་ཡིན་པའི་ཕྱིར། ཞེས་སངས་རྒྱས་པ་ལ་
བཀོད་པ་ན། 
རྟགས་ཏེ་གྲངས་ཅན། བདག་གི་མཐོང་བ་མིན་ཡང་སྒྲུབ་བྱེད་ཡང་དག་ཡིན་ཏེ། གཞན་
དགོད་བྱ་སངས་རྒྱས་པ་དག་གི་རང་གིས་ལུང་ལས་མཐོང་བའི་ཕྱིར། ཁྱབ་སྟེ། རྟགས་ཏེ་
གཞན་ཕྱི་རྒོལ་སངས་རྒྱས་པ་ལ་བསྟན་པར་བྱ་བ་ཉིད་ཡིན་པའི་ཕྱིར། ཞེས་ཟེར་རོ། །སངས་
རྒྱས་པ་སྐྱེ་བ་ནི། སྔར་མེད་སྐྱེ་བ། འཇིག་པ་ཡོད་པ་གཏན་ནས་ལྡོག་པ་ལ་འདོད་ལ། དེ་དྲན་
པ་མ་གྲུབ་སྟེ་དྲན་ན། དངོས་པོ་རྟག་པར་ཡོད་པ་བསལ་བ་ཙམ་སྐྱེ་བ། རྟག་དངོས་སུ་ཡོད་པ་
མི་གསལ་ཅི་མི་མཐོང་བ་ལ་འཇིག་པར་འདོད་པས་སོ། །
གཞན་དོན་རྗེས་དཔག་གི་མཚན་ཉིད་སྟོན་པའི་ཚིག་ཟུར་བདག་གིས་མཐོང་བའི་ཚིག་
ཆོས་ཅན། དགོས་པ་ཡོད་དེ། སྔར་རྒོལ་རང་ལུགས་ལ་མ་གྲུབ་པར་ཕྱིར་རྒོལ་གྱི་ལུང་ཙམ་
གྱིས་གྲུབ་པའི་རྟགས་ཐམས་ཅད་གཞན་གྱི་རྟགས་ཡང་དག་ཡིན་པར་སྨྲ་བ་དེ་སྤངས་བའི་
ཕྱིར་རམ་ཆེད་ཡིན་པའི་ཕྱིར་རོ། །
གཉིས་པ་ལ་བདུན། སངས་རྒྱས་པའི་ལུང་ཚད་མ་མིན་པས་རྟགས་མི་འགྲུབ་གྲངས་
ཅན་རང་རྟོགས་སྐྱེས་པའི་སྒྲུབ་བྱེད་དགོས་པར་རིགས། རྣལ་འབྱོར་མངོན་སུམ་སྐྱེས་ན་
གཞན་ལ་ཐབས་སྟོན་རིགས་སྤྱི་ཡི་ཤེས་བྱ་མིན་ན་སྐྱེ་འཇིག་གིས་མི་འགྲུབ། སྐྱེས་བུའི་འདོད་
པས་རྟགས་སུ་འཇོག་ན་ཧ་ཅང་ཐལ། ཡོད་ཀྱང་ལྟར་སྣང་རྟགས་ལས་རྟོགས་པས་ཡིད་མི་
ཆེས། ལུང་ཙམ་གྱིས་འགྲུབ་རྟགས་གསུམ་ཡིན་མིན་ཕྱེ་སྟེ་དགག་པའོ། །

དང་པོ་ནི། ཤེས་བྱ་ཆོས་ཅན། ཚད་མས་མ་གྲུབ་པར་སངས་རྒྱས་པའི་ལུང་ཙམ་ཁོ་ན་
ལས། སངས་རྒྱས་པ་ཁོ་ན་ལ་གྲུབ་པའི་རྟགས་སྐྱེ་འཇུག་ལྟ་བུ། སངས་རྒྱས་པ་ལའང་རྟགས་
ཡང་དག་མ་ཡིན་པར་ཐལ། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་སངས་
རྒྱས་པའི་ལུང་ཚིག་ཙམ་ཁོ་ན་སྒྲུབ་བྱེད་ཀྱི་ཚད་མ་ཉིད་དུ་འདོད་རིགས་པ་མིན་པའི་ཕྱིར། 
རྟགས་མ་གྲུབ་ན། བློ་བདེ་ཆོས་ཅན། ཁྱོད་སྐྱེ་འཇིག་སྒྲུབ་པའི་དངོས་པོ་སྟོབས་ཞུགས་ཀྱིས་
རྗེས་དཔག་འཇུག་པར་མི་འགྱུར་བར་ཐལ། ཁྱོད་སྐྱེ་འཇིག་དེར་ནི་སངས་རྒྱས་པའི་ལུང་
ཁོ་ན་གྲུབ་པའོ། །རྟགས་ཁས། ཁྱབ་སྟེ། ལུང་ནི་བདེན་རྫུན་ཡོངས་སུ་བརྟགས་ནས་གནས་
གསུམ་པའི་སྒྲུབ་བྱེད་དུ་ཡོངས་སུ་ལེན་པས་སོ། །ཡང་དེ་ཆོས་ཅན། ཁྱོད་སེམས་མེད་དུ་
སྒྲུབ་པའི་རྗེས་དཔག་སྟེ་རྟག་ཡང་དག་འཇུག་པར་མི་འགྱུར་བར་ཐལ། ཁྱོད་སེམས་ཡོད་དུ་
སངས་རྒྱས་པས་ལུང་ཚད་མས་གྲུབ་པས་སོ། །རྟགས་བསལ་ཁས་སོ། །ཁྱབ་སྟེ། ཚད་མས་
ཡོངས་སུ་བརྟགས་ནས་རྟོག་ལྡན་ལུང་ཁས་ལེན་པའི་ཕྱིར་རོ། །གཞན་ཡང་སངས་རྒྱས་པའི་
ལུང་དེ་ནི་ཆོས་ཅན། ཚད་མ་མིན་པར་ཐལ། ཁྱོད་ཀྱིས་བློ་བདེ་སེམས་ཡོད་དུ་བསྟན་ཅིང་
སེམས་ཡོད་ལ་གནོད་པའི་ཕྱིར་དུ། ཕྱིར་རྒོལ་གཞན་ལ་བློ་བདེ་སེམས་མེད་སྒྲུབ་བྱེད་ཡང་
དག་ཡོད་པའི་ཕྱིར། བརྗོད་པས་ཏེ་རྟགས་ཁས་སོ། །ཁྱབ་སྟེ། དེ་ལྟར་བརྗོད་པ་དེ་ཡི་ཚེ། རྟག་
མི་བརྗོད་པས་དམ་བཅའ་ཡང་དག་མ་ཡིན་ཞེས་བརྒྱན་ནོ། །འདོད་ན། དེ་ཆོས་ཅན། ཁྱོད་དེ་
སྒྲུབ་ཀྱི་ཕྱོགས་ཆོས་གྲུབ་ན་ཡང་ཕྱོགས་ཆོས་དོན་ལ་གྲུབ་པ་མིན་པར་ཐལ། སྔ་མ་འདོད་པ་
དེ་བས་ན་ཕྱི་མ་འདོད་ན་དེ་དེ་སྒྲུབ་ཀྱི་རྟགས་ཡང་དག་ཡིན་པ་བུད། ལུང་དེ་གང་གིས་ཁས་
ལེན་པ་དེ་ནི་ལུང་དེ་ལྡན་པ་ཡིན་ལ་ལུང་དེ་དང་ལྡན་པ་དེ་ཁོ་ན་ལ་ལུང་དེ་ཚད་མར་གྲུབ་པ་
ཡིན་ནོ་ཞེ་ན། 
དེ་ལྟར་སྟོན་པའི་ལུང་ཆོས་ཅན། སངས་རྒྱས་པ་དང་རང་ཆས་ངོ་བོ་ཉིད་ཀྱི་འབྲེལ་པའི་

རྒྱུ་མཚན་གྱིས་སངས་རྒྱས་པ་གང་གི་ལུགས་ཁོ་ན་ལ་ལུང་ཚད་མ་ཡིན་ཏེ་མ་ཡིན་པར་ཐལ། 
སངས་རྒྱས་པ་དང་རང་ཆས་ངོ་བོ་ཉིད་ཀྱི་འབྲེལ་པ་མེད་པའི་ཕྱིར། སངས་རྒྱས་པའི་ལུང་
དེ་ཆོས་ཅན། སངས་རྒྱས་པ་ལ་ཡང་ལུང་ཚད་མར་ཇི་ལྟར་གྲུབ་པ་ཡིན་ཏེ་མ་ཡིན་པར་ཐལ། 
རང་གི་དོན་ལ་ཚད་མས་གནོད་པར་གྱུར་པའི་ཕྱིར། དེར་ཐལ་ཁྱོད་ཀྱི་བློ་བདེ་སེམས་ཡོད་དུ་
བསྟན་ཅིང་དེ་འགོག་བྱེད་རྟགས་ཡང་དག་ཡོད་པས་སོ། །
སངས་རྒྱས་པ་ཆོས་ཅན། སྐྱེ་འཇིག་རྟགས་ལས་བློ་བདེ་སེམས་མེད་དུ་ཁས་ལེན་དགོས་
པར་ཇི་ལྟར་འགྱུར་ཏེ་མི་འགྱུར་བར་ཐལ། བློ་བདེ་སེམས་ཡོད་དུ་སྟོན་པའི་ལུང་ཚད་མར་
ཁས་ལེན་དགོས་པ་དེ་ཉིད་ཀྱིས་སོ། །ཁྱབ་སྟེ། སེམས་མེད་དེ་སེམས་ཡོད་དུ་སྟོན་ཚུལ་དེ་དང་
འགལ་བས་སོ། །འགལ་དེ་ཁས་ལེན་ན་སྐྱོན་ཅི་ཡོད་ཅེ་ན། ཆོས་ཅན། སངས་རྒྱས་པའི་ལུང་
ཚད་མ་ཡིན་པ་དེར་དགོངས་པར་ཐལ། ལུང་དེར་བཤད་པའི་བློ་བདེ་སེམས་ཡོད་དེ་ལས་
གཞན་པ་སེམས་མེད་ཡིན་པར་ཁས་ལེན་པར་འཐད་པས་སོ། །ཁྱབ་སྟེ། དེ་འཐད་ན་ལུང་དེ་
དོར་བའི་ཡན་ལག་ཡིན་པས་སོ། །འདོད་ན། སངས་རྒྱས་པའི་ལུང་དེ་དེ་སྒྲུབ་ཀྱི་ཕྱོགས་ཆོས་
སྒྲུབ་བྱེད་ཀྱི་ཚད་མ་མིན་པར་ཐལ་ལོ། །རྟགས་བསལ་ཁས་སོ། །
གཉིས་པ་ནི། གྲངས་ཅན་ཆོས་ཅན། རང་རྒྱུད་ཀྱི་བློ་བདེ་སེམས་མེད་དུ་རྟོགས་པ་དེ་གང་
ལས་འབྱུང་བར་གྱུར་པའི་སྒྲུབ་བྱེད་དེ་སངས་རྒྱས་པ་ལ་ཅིས་མ་བརྗོད་པར་རིགས་པར་ཐལ། 
ཁྱོད་དེ་ཡི་ངོར་དེ་སྒྲུབ་ཀྱི་སྔར་རྒོལ་ཡང་དག་ཡིན་པས་སོ། །ངེད་རང་གི་ལུང་ལས་བློ་བདེ་
སེམས་མེད་དུ་རྟོགས་པ་ཡིན་པས་རིགས་པ་དེ། གཞན་ལ་མ་བརྗོད་ཅེ་ན། ལུང་དེ་བརྗོད་བྱ་
རིགས་པས་གྲུབ་ནས་ཚད་མར་བཟུང་ངམ། རང་གི་ལུང་དུ་གྲགས་པ་ཙམ་གྱིས་བཟུང༌། དང་
པོ་ལྟར་ན། དེ་འདྲའི་གྲངས་ཅན་གྱི་ལུང་དེ་ནི་ཆོས་ཅན། བློ་བདེ་སེམས་མེད་ཀྱི་སྒྲུབ་བྱེད་དུ་
བསྟན་བྱ་སངས་རྒྱས་པས་ཅིས་མི་འཛིན་སྟེ། འཛིན་རིགས་པར་ཐལ། གང་གི་ཕྱིར་ན་དེ་ཡི་

སྒྲུབ་བྱེད་དུ་རིགས་པས་གྲུབ་ནས་གྲངས་ཅན་གྱིས་དེ་ཡི་སྒྲུབ་བྱེད་དུ་བཟུང་བ་ཡིན་པས་སོ། 
། 
གཉིས་པ་ལྟར་ན། ལུང་དེ་ཡི་སྒྲུབ་བྱེད་དུ་མ་གྲུབ་པར་ཐལ། བརྗོད་བྱ་ཚད་མས་མ་གྲུབ་
པར་རང་གི་ལུང་དུ་གྲགས་པ་ཙམ་གྱིས་ཚད་མར་བཟུང་བས་སོ། །
གསུམ་པ་ནི། ངེད་ཀྱི་རྣལ་འབྱོར་མངོན་སུམ་གྱིས་བློ་བདེ་སེམས་མེད་དུ་ངེས་ལ། ཁྱེད་
ལ་སྒྲུབ་བྱེད་གང་ཡང་རུང་བས་བསྟན་པར་བྱ་བ་ཡིན་ནོ་ཞེ་ན། 
གྲངས་ཅན་ཆོས་ཅན། སྔར་ནི་ཐ་མལ་པར་གྱུར་པ་ལས་ཕྱིས་སྒྲུབ་བྱེད་ཀྱི་ཐབས་གང་
དག་ལས་རྣལ་འབྱོར་མངོན་སུམ་འགྲུབ་པའི་ཐབས་དེ་རྟོགས་པར་ཐལ། ཕྱོགས་སྔ་དེ་ཡི་
ཕྱིར། འདོད་ན། ཆོས་ཅན། དབང་པོས་ཏེ། རྣལ་འབྱོར་མངོན་སུམ་འབྱུང་བའི་སྒྲུབ་བྱེད་དེ་
དག་སངས་རྒྱས་པ་ལ་ཡང་བསྟན་པར་རིགས་པར་ཐལ། སངས་རྒྱས་པའི་ངོར། དེ་སྒྲུབ་ཀྱི་
སྔར་རྒོལ་ཡང་དག་གང་ཞིག་རྣལ་འབྱོར་མངོན་སུམ་ཁོ་ན་དེ་སྒྲུབ་གྱི་སྒྲུབ་བྱེད་ཡང་དག་ཡིན་
པའི་ཕྱིར། ཁྱབ་སྟེ། ཐབས་དེ་ཡི་དོན་འབྲས་བུ་བསྐྱེད་པའི་ནུས་པ་ཤེས་ནས་བསྒྲུབས་པ་ལ་
རྣལ་འབྱོར་མངོན་སུམ་དེ་འབྱུང་བར་ནུས་པ་ཡིན་པས་སོ། །
བཞི་པ་ནི། བློ་བདེ་སེམས་མེད་དོ་སྒྲུབ་བྱེད་གང་དང་ཡང་འབྲེལ་བ་སྐལ་ནས་མེད་ཅིང་
སྤྱི་ཡི་ཚུལ་གྱི་ཀྱང་ཤེས་བྱ་མིན་པས་བསྒྲུབ་བྱེད་ལ་བསྟན་ཅེ་ན། 
བློ་བདེ་སེམས་མེད་ཀྱི་དོན་དེ་དག་ལ་ཆོས་ཅན། ཁྱོད་བསྒྲུབ་བྱ་དང༌། སྐྱེ་འཇིག་ཅན་དུ་
སྒྲུབ་བྱེད་དུ་དཔྱད་པ་ལ་འཐད་པ་ཅུང་ཟད་ཀྱང་མེད་པར་ཐལ། ཁྱོད་སྒྲུབ་བྱེད་གང་དང་ཡང་
འབྲེལ་པ་མེད་པར་རྣམ་པར་ཆད་པ་ཅན་ཡིན་ཞིང༌། སྤྱི་ཡི་ཚུལ་གྱིས་ཀྱང་སྤྱོད་ཡུལ་མིན་
པའི་ཕྱིར། 
ལྔ་པ་ནི། ལུང་ཙམ་རྟགས་སུ་འདོད་པ་ལ་སྐྱོན་གཞན་ཡང་ཡོད་དེ། ཤེས་བྱ་ཆོས་ཅན། 

རྟགས་གཏན་ཚིགས་ཡང་དག་དང་དེར་སྣང་རྟགས་ལྟར་སྣང་ཏུ་མཐའ་གཅིག་ཏུ་གནས་པ་
མེད་པར་འགྱུར་སྐྱེས་བུའི་བསམ་པའི་དབང་ཙམ་གྱིས་རྟགས་ཡང་དག་དེ་ཉིད་དང་དེ་ཉིད་
མིན་པ་རྟགས་ལྟར་སྣང་དུ་འཇོག་པའི་ཕྱིར། ཁྱབ་སྟེ། སྐྱེས་བུའི་འདོད་པ་དེ་ནི། དངོས་པོའི་
ཡིན་ལུགས་ལ་བརྟེན་པ་མིན་པའི་ཕྱིར། 
ཤེས་བྱ་ཆོས་ཅན། རྟགས་དོན་ལ་མེད་པར་གཞན་གྱིས་རྟགས་སུ་ཤེས་པ་ཙམ་གྱིས་
སྒྲུབ་བྱེད་རྟགས་ཡང་དག་ཏུ་འགྱུར་བ་ཡིན་པར་ཐལ། རྟགས་ཡང་དག་ཡིན་ན་དོན་ལ་ཡོད་
ཅིང་ཡོད་པ་ལྟར་ཚད་མས་ཤེས་པ་ལ་ལྟོས་པ་དང་བཅས་པ་ཡིན་པས་ཁྱབ་པའི་ཕྱིར། 
དྲུག་པ་ནི། སྐྱེ་འཇིག་གི་རྟགས་མ་གྲུབ་ཀྱང༌། བློ་བདེ་སེམས་མེད་དོན་དམ་པར་ཡོད་
དུ་ཆུག་ཀྱང༌། བློ་བདེ་སེམས་མེད་དུ་རྟོགས་པ་ཆོས་ཅན། དེ་རྟོགས་པ་མེད་པས་དེ་བློ་བདེ་
སེམས་མེད་མ་རྟོགས་པ་དང༌། མཚུངས་པར་ཐལ། དངོས་དང་འབྲེལ་མེད་དེ། སྒྲུབ་བྱེད་
ཡང་དག་གིས་མ་གྲུབ་པའི་ཕྱིར། 
བདུན་པ་ནི། སྐྱེ་འཇིག་ཆོས་ཅན། བློ་བདེ་སེམས་མེད་སྒྲུབ་ཀྱི་རང་བཞིན་རྟགས་དང་ནི་
འབྲས་བུའི་སྣང་བ་མཐོང་བ་མེད་པས་ཏེ། མ་དམིགས་པའི་རྟགས་གང་རུང་ཡིན་པར་ཐལ། 
འབྲེལ་ཏེ་དེ་སྒྲུབ་ཀྱི་རྟགས་ཡང་དག་ཡིན་པས་སོ། །འདོད་ན། དངོས་ཏེ་དོན་དམ་ལ་བསྒྲུབ་
པ་ཡིན་པར་ཐལ་ལོ། །དེའང་འདོད་ན། གྲངས་ཅན་རང་ལུགས་ལ་ཅི་ཡི་ཕྱིར་མ་གྲུབ་སྟེ་
གྲུབ་པར་ཐལ་ལོ། །དེ་ཆོས་ཅན། གཞན་སངས་རྒྱས་པས་ཀྱང་ཁྱོད་ལས་བློ་བདེ་སེམས་མེད་
དུ་རྗེས་དཔག་གིས་རྟོགས་པར་མི་རིགས་པར་ཐལ་ལོ། ཁྱོད་དེ་སྒྲུབ་ཀྱི་ཚུལ་གསུམ་ལས་
གཞན་དེ་མིན་པའི་ཕྱིར་རྟགས་བསལ་ལོ། །
གསུམ་པ་ནི། གལ་ཏེ་གཞན་གྱི་ཁས་བླངས་རྟགས་སུ་མི་རུང་ན་ཁྱེད་དང་སྔོན་གྱི་སློབ་
དཔོན་རྣམས་ཀྱིས་གཞན་གྱི་ཁས་བླངས་རྟགས་སུ་བཀོད་ནས་མི་འདོད་པའི་ཆོས་ཐལ་བར་

བསྒྲུབ་པ་མི་འཐད་དོ། །ཞེ་ན། བ་ལང་གི་སྤྱི་ཆོས་ཅན། དུ་མར་ཐལ། བ་ལང་གི་བསལ་བ་
ཐམས་ཅད་ལ་རེ་རེ་ནས་འཕྲོད་འདུས་འབྲེལ་བའི་ཕྱིར་ཅེས་པའི་སྦྱོར་ངག་ཆོས་ཅན། ཁྱོད་
ཀྱི་རྟགས་སུ་བཟུང་བྱ་དེ་དེ་སྒྲུབ་གྱི་རང་རྒྱུད་ཀྱི་རྟགས་ཡང་དག་ཡིན་པས་ཁྱོད་བཀོད་པ་མ་
ཡིན་ཏེ། བྱེ་བྲག་པ་སོགས་གཞན་གྱི་བརྟགས་པའི་ཆོས་ཞིག་རྟགས་སུ་བཀོད་ནས་བྱེ་བྲག་པ་
མི་འདོད་པའི་ཆོས་ཐལ་བར་བསྒྲུབ་པ་དེ་ཡིན་པས་སོ། །འོ་ན་དགོས་པ་ཅི་ཡོད་ཅེ་ན། ཆོས་
ཅན། ཁྱོད་ཀྱི་རྟགས་བཟུང་བྱ་ཚད་མས་མ་གྲུབ་ཡང་དོན་ཡོད་དེ། གཉིས་འབྲེལ་ཅེས་ཏེ། 
ཁྱབ་བྱ་ཁྱབ་བྱེད་ལ་འབྲེལ་བས་ཅིག་ཁྱབ་བྱེད་མེད་ན། གཞན་ཁྱབ་བྱ་དགག་པའི་ཕྱིར་དུ་
ཡིན་པས་སོ། །
གཉིས་པ་ནི། གཞན་དོན་རྗེས་དཔག་གི་མཚན་ཉིད་དུ་དོན་ཞེས་སྨོས་པ་དེ་ནི་ཆོས་ཅན། 
དགོས་པ་ཡོད་དེ། སྒྲ་སྟེ་ལུང་དག་དང༌། རྟོག་པས་སྒྲོ་བཏགས་པའི་བདག་ཉིད་ཅན་གྱི་རྟགས་
ཐམས་ཅད་རྟགས་ཡང་དག་ཉིད་མིན་པར་སྒྲུབ་པའི་དོན་དམ་ཆེད་ཡིན་པས་སོ། །དེས་ན། 
ཤེས་བྱ་ཆོས་ཅན། ཚུལ་གསུམ་མེད་པར་རྟགས་སུ་སྒྲོ་བཏགས་པ་ཐམས་ཅད་རྟགས་ཡང་
དག་མ་ཡིན་ཏེ། དུ་སོགས་ཚུལ་གསུམ་པའི་དོན་ལས་ལ་མེ་ལྡན་སོགས་དོན་བསྒྲུབ་བྱ་སྒྲུབ་
དགོས་པས་སོ། །
ཚུལ་གསུམ་མེད་པར་རྟོག་པ་དང་ལུང་གི་སྒྲོ་བཏགས་པ་དག་ནི་ཆོས་ཅན། རང་གི་སྒྲུབ་
བྱ་ལ་འཁྲུལ་བ་ཡིན་པར་ཐལ། རང་བྱེད་པ་པོ་འདོད་པ་ཙམ་དང༌། རྗེས་སུ་འབྲེལ་པ་དང༌། 
དངོས་པོའི་གནས་ལུགས་ལས་གཞན་དུ་ཡང་འཇུག་སྲིད་པའི་ཕྱིར། 
གསུམ་པ་ལ་གསུམ། ཕྱོགས་ཚིག་དངོས་དང་རྒྱུད་པའི་སྒྲུབ་བྱེད་མིན། དེས་ན་གཞན་
ལ་བཀོད་སྐྱོན་རང་ལ་མེད་ཕྱོགས་ཚིག་སྒྲུབ་བྱེད་ཡིན་པའི་རྩོད་ལན་དགག་པའོ། །
དང་པོ་ནི། ཀུན་བཏུས་སུ་ཚུལ་གསུམ་པའི་རྟགས་སྟོན་པ་གཞན་དོན་རྗེས་དཔག་གོ

། ཞེས་གསུངས་པས་དོན་གྱིས་ན་ཕྱོགས་ཚིག་སྒྲུབ་བྱེད་མིན་པར་བསྟན་ནོ། །ཇི་ལྟར་ཞེ་ན། 
སྒྲུབ་བྱེད་ཡིན་ན་དངོས་སམ་རྒྱུད་པའི་ནས་སྒྲུབ་བྱེད་གང་རུང་ཡིན་དགོས་པ་ལ་དང་
པོ་མིན་ཏེ། ལ་ལ་མེ་ཡོད་ཅེས་པའི་ཕྱོགས་ཚིག་དང་དེ་སྒྲུབ་ཀྱི་གཏན་ཚིགས་རྗོད་པའི་ཚིག་
ཆོས་ཅན། དོན་ལས་ཏེ་དངོས་སུ་ལ་མེ་ལྡན་བསྒྲུབ་ནུས་ཀྱི་ཚུལ་གསུམ་པར་མེད་དེ། མེ་དང་
མ་འབྲེལ་བས་སོ། །ཁྱབ་སྟེ། ཚུལ་གསུམ་པའི་དོན་གྱིས་བསྒྲུབ་བྱའི་དོན་རྟོགས་པས་སོ། 
། དེས་ན་དེ་ཆོས་ཅན། རང་ཉིད་ལ་དངོས་སུ་ལ་མེ་ལྡན་སྒྲུབ་པར་བྱེད་པའི་རྟགས་ཡང་དག་
ཏུ་གནས་པ་མ་ཡིན་ཏེ། དེ་སྒྲུབ་ཀྱི་ཚུལ་གསུམ་པར་མེད་པ་དེ་ནའི་ཕྱིར། འོ་ན་སློབ་དཔོན་སྒྲ་
བྱུང་ཚད་མར་བཞེད་པ་མ་ཡིན་ནམ་ཞེ་ན། སྒྲ་མི་རྟག་ཅེས་པའི་ཕྱོགས་ཚིག་ཆོས་ཅན་རང་སྨྲ་
བ་པོའི་སྐྱེས་བུ་ཕ་རོལ་པོ་ལ་དོན་བསྟན་འདོད་ཀྱི་བསམ་པ་ཡོད་པར་བསྒྲུབ་པའི་རྟགས་
ཡང་དག་ཡིན་ཏེ། ཚུལ་གསུམ་པས་སོ། །དེ་ཆོས་ཅན། སྒྲ་མི་རྟག་པ་དངོས་སུ་སྒྲུབ་བྱེད་
ཡང་དག་མ་ཡིན་ཏེ། ཁྱོད་ལས་དེ་སྒྲུབ་ཀྱི་བསྒྲུབ་བྱ་ལ་ཐེ་ཚོམ་དག་སྐྱེ་བུའི་དེ་ངེས་པའི་རྗེས་
དཔག་མི་སྐྱེ་བས། དེ་གཉིས་བརྒྱུད་ནས་སྒྲུབ་བྱེད་ཡིན་མིན་གྱི་ཁྱད་པར་ཡོད་དེ་དེ་ཆོས་ཅན། 
བརྒྱུད་པ་ཡིས་ཀྱང་ནུས་པ་སྟེ། དེ་སྒྲུབ་ཀྱི་སྒྲུབ་ངག་གང་དུ་མེད་དེ། བསྒྲུབ་བྱ་སྒྲ་མི་རྟག་པ་
དངོས་སུ་བརྗོད་པས་སོ། །གཏན་ཚིགས་རྗོད་པས་ཏེ་གང་བྱས་མི་རྟག་ཅེས་སོགས་ཀྱི་སྒྲུབ་
ངག་ཆོས་ཅན། བརྒྱུད་ནས་སྒྲ་མི་རྟག་པའི་ཞེས་སོགས་ཀྱི་སྒྲུབ་ངག་ཆོས་ཅན། བརྒྱུད་ནས་
སྒྲ་མི་རྟག་པའི་སྒྲུབ་བྱེད་དུ་བཞག་སྟེ། དངོས་སུ་དེ་སྒྲུབ་པའི་ནུས་པ་མེད་ཀྱང་དེ་དངོས་སུ་
བསྒྲུབ་ནུས་པའི་ཚུལ་གསུམ་སྟོན་པར་བྱེད་པའི་ཕྱིར། ནུས་པ་མེད་པའི་རྒྱུ་མཚན་ཅི་ཞེ་ན། 
དོན་སྒྲ་མི་རྟག་པ་ཆོས་ཅན། དེ་ཡི་སྒྲུབ་བྱེད་ཀྱི་ཡན་ལག་མ་ཡིན་ཏེ། དེ་ཡི་རྟགས་ཀྱི་ཡུལ་
ཡིན་པས་སོ་ཞེས་བཤད་དོ། །གལ་ཏེ་ཕྱོགས་ཚིག་དེ་ལའང་ཆོས་ཅན། ནུས་ཏེ་སྒྲུབ་ངག་གི་
ཡན་ལག་ཏུ་ཡོད་དེ། དེ་ལ་བརྟེན་ནས་གཏན་ཚིགས་ཚིག་ནི་འཇུག་པའི་ཕྱིར་རོ། །ཞེ་ན། 

ཕྱིར་རྒོལ་སྒྲ་རྟག་མི་རྟག་ཐེ་ཙོམ་ཟ་བའི་རྒྱུ་མཚན་གྱིས་སྒྲ་རྟག་མི་རྟག་མཐའ་གཅིག་
ཏུ་ཤེས་པར་འདོད་ནས་དྲིས་པ་ན། སྔར་རྒོལ་གྱིས་སྒྲ་མི་རྟག་པའི་རྟགས་སྦྱོར་འགོད་པར་
འདོད་པའི་སྐབས་ཆོས་ཅན། སྒྲ་མི་རྟག་པའི་སྒྲུབ་ངག་གི་ཡན་ལག་ཏུ་ཐལ། ཁྱོད་ལ་བརྟེན་
ནས་སྒྲ་མི་རྟག་པའི་གཏན་ཚིགས་འཇུག་པ་དེ་ཡིན་པས་སོ། །
སྐྱོན་མེད་དེ་ཚིག་ཡིན་དེ་འགོད་དོ་ཞེ་ན། ཕྱིར་རྒོལ་སྒྲ་རྟག་པར་ཁས་ལེན་པའི་ཚེ། སྔར་
རྒོལ་གྱིས་བྱས་པའི་ཕྱིར། སྒྲ་མི་རྟག་སྟེ་བུམ་པ་བཞིན། ཞེས་སྨྲས་པ། ཕྱིར་རྒོལ་གྱིས་སྒྲ་རྟག་
ཅེས་པའི་ཚིག་ཆོས་ཅན། སྒྲ་མི་རྟག་པའི་སྒྲུབ་ངག་གི་ཡན་ལག་ཏུ་ཐལ། ཁྱོད་ལ་བརྟེན་ནས་
སྒྲ་མི་རྟག་པའི་རྟགས་ཚིག་འཇུག་པའི་ཚིག་ཡིན་པས་སོ། །འདོད་ན་དེ་སྒྲུབ་ཀྱི་སྒྲུབ་ངག་ཡང་
དག་ཐུག་མེད་དུ་ཐལ་ལོ། །
ཤེས་བྱ་ཆོས་ཅན། ཕྱོགས་ཚིག་ལ་བསྒྲུབ་བྱ་སྒྲུབ་པ་དང༌། ཚུལ་གསུམ་དྲན་ལམ་དུ་
འཕེན་པའི་ནུས་པ་མེད་དེ། ནང་གི་ཡན་ལག་སྒྲུབ་བྱ་བསྒྲུབ་པའི་ནུས་པ་ནི་ཚུལ་གསུམ་དག་
ཁོ་ན་ལ་ཡང་དག་པར་གནས་ཤིང་ཚུལ་གསུམ་པའི་དེ་ལ་དྲན་པ་བསྐྱེད་པ་ནི་དེ་ཉིད་ཀྱི་ཚིག་
རྟགས་ཚིག་ཁོ་ན་ལ་ཡང་དག་པར་གནས་ཅིང་ཚུལ་གསུམ་པའི་དེ་ལ་དྲན་པ་ནི་དེ་ཉིད་ཀྱི་
བརྟགས་ཚིག་ཁོ་ན་ལ་ཡང་དག་པར་གནས་པའི་ཕྱིར། 
གལ་ཏེ་རྟགས་ཀྱི་ནུས་ཡུལ་བསྟན་པ་མེད་པར་ནི་གཏན་ཚིགས་འཇུག་པ་མེད་པའི་
ཕྱིར་ནུས་ཡུལ་བསྟན་པ་དག་ཉིད་ལས་ནི་བསྒྲུབ་བྱ་ལ་ནུས་པ་གྲུབ་པར་འདོད་ཅེ་ན། འདིར་
བཤད་ཟིན་ཏོ། །དེ་མེད་ཀྱང༌། དེ་ནི་ཐེ་ཚོམ་གྱིས་ཤེས་པ་དང་ཅིག་གོ། སྒྲ་མི་རྟག་པའི་སྒྲུབ་
ངག་ཆོས་ཅན། ཁྱོད་ལས་སྒྲ་མི་རྟག་པར་གོ་བ་ཁྱོད་ཀྱིས་སྒྲ་མི་རྟག་པར་དངོས་སུ་བརྗོད་མི་
དགོས་པར་ཐལ། ཁྱོད་ཀྱིས་སྒྲ་མི་རྟག་པ་དངོས་སུ་མ་བརྗོད་ཀྱང་སྒྲ་ཡང་བྱས་པ་ཡིན་ལ་
གང་བྱས་པ་ཡིན་པ་འདི་ཀུན་མི་རྟག་ཅེས་བརྗོད་པའི་ཤུགས་ཀྱི་སྒྲ་མི་རྟག་པར་རྟོགས་པར་

འགྱུར་བས་སོ། །གང་བྱས་མི་རྟག་ཅེས་སོགས་སྒྲུབ་ཡན་ལག་གཉིས་ལྡན་ཆོས་ཅན། བསྒྲུབ་
བྱ་དངོས་སུ་མ་བསྟན་པས་དེ་སྒྲུབ་ཀྱི་སྒྲུབ་ངག་ཡང་དག་མ་ཚང་བར་མི་འགྱུར་ཏེ། མ་བསྟན་
ཀྱང་ཁྱོད་ལས་སྒྲ་མི་རྟག་པར་རྗེས་དཔག་གིས་འགྲུབ་པ་ལ་གེགས་མེད་པའི་སྒྲུབ་ངག་ཡིན་
པས་སོ། །སྒྲ་བྱས་ཞེས་པའི་ཚིག་ཆོས་ཅན། སྒྲ་མི་རྟག་སྒྲུབ་ཀྱི་སྒྲུབ་ངག་མ་ཚང་བ་ཡིན་ཏེ། 
གསུམ་པ་ལས། ཚུལ་གང་ཡང་རུང་བ་ཁྱབ་པ་མ་བསྟན་པའོ། །ཀུན་ལས་བཏུས་སུ་འདིར་
ཡང་ཚུལ་གང་ཡང་རུང་བ་ཞིག་མ་སྨྲས་ན་མ་ཚང་བ་བརྗོད་པར་འགྱུར་རོ། །ཞེས་བཤད་དོ། །
གཉིས་པ་ནི། བསྒྲུབ་བྱ་བརྗོད་པ་དམ་བཅའི་མཚན་ཉིད་དུ་སྨྲ་བའི་བྱེ་བྲག་རིགས་པ་
ཅན་པ་ལ་སློབ་དཔོན་གྱིས་དཔེ་རྟགས་མ་གྲུབ་པ་བརྗོད་པ་ཡང་དམ་བཅར་ཐལ། ཤེས་བྱེད་
སྐབས་ཀྱི་མ་གྲུབ་པ་བརྗོད་པའི་ཕྱིར། ཞེས་པའི་སྐྱོན་དེ་ཕྱོགས་ཚིག་སྒྲུབ་ངག་ཏུ་མི་འདོད་
པའི་སངས་རྒྱས་པ་དེར་འབྱུང་པར་འཐད་པ་མ་ཡིན་ཏེ་གཏན་ཚིགས་ལྟར་སྣང་སྟེ་རྟགས་
དཔེ་མ་གྲུབ་པ་བརྗོད་པའི་ཚིག་ཆོས་ཅན། དེ་འདྲའི་སངས་རྒྱས་པའི་ལུགས་ལ་གཞན་དོན་
རྟགས་ཀྱི་དམ་བཅའི་ངག་ཏུ་ཐལ་བར་འགྱུར་བ་མ་ཡིན་ཏེ། རང་གི་བསྟན་བྱ་སྒྲུབ་བྱེད་
དབང་དུ་བྱས་ཉིད་དེ། སྒྲུབ་བྱེད་དུ་བཀོད་བཞིན་པའི་ཕྱིར་རྒོལ་གྱི་གྲུབ་མ་ཟིན་སྟོན་གྱི་སྒྲུབ་
བྱེད་དུ་བཀོད་བཞིན་པ་མིན་པའི་ཕྱིར་རྒོལ་གྱིས་གྲུབ་མ་ཟིན་མི་སྟོན་པའི་ཕྱིར་དཔེ་དེའང་
རྟགས་མ་གྲུབ་པ་ཆོས་ཅན། ད་ལྟ་གཞན་དོན་བསྒྲུབ་བྱར་མི་འགྱུར་ཏེ། ད་ལྟར་སྒྲུབ་བྱེད་དུ་
བཀོད་བཞིན་པའི་མ་གྲུབ་པ་ཙམ་ཡིན་པས་སོ། །དེ་ཆོས་ཅན། སངས་རྒྱས་པས་སྒྲུབ་བྱེད་དུ་
མ་གྱུར་པའི་ཞེས་པའི་ཁྱད་པར་གྱི་ཚིག་མེད་པར་བསྒྲུབ་བྱ་བརྗོད་པ་དམ་བཅའོ། །ཞེས་ཕྱིར་
བརྗོད་ན། ཡང་དེ་ཡི་ལུགས་ལ། ཚིག་དེ་ལས་ད་ལྟ་གཞན་དོན་རྟགས་ཀྱི་དམ་བཅར་དོན་
འགྱུར་ཐེ་ཚོམ་མི་སྐྱེ་སྟེ། ཕན་ཚུན་དོན་འགྱུར་གྱི་ཐེ་ཚོམ་སྐྱེ་བ་ལ་རིགས་གཅིག་དགོས་པ་ལ་
ཁྱོད་དམ་བཅའ་དང་རིགས་མི་གཅིག་པའི་ཕྱིར། དཔེ་རྟགས་མ་གྲུབ་པ་བརྗོད་པ་དམ་བཅའ་

དོན་འགྱུར་ཐེ་ཚོམ་མི་སྐྱེ་བ་ལས། གཞན་དུ་སྐྱེ་ན། སྒྲུབ་བྱས་ཏེ་མ་གྲུབ་པ་བརྗོད་པ་ཀུན་དམ་
བཅའ་ཐེ་ཚོམ་སྐྱེ་བ་ཐལ་བར་འགྱུར་རོ། །
གལ་ཏེ་དེ་ལྟ་མ་ཡིན་ན། ཤེས་བྱ་ཆོས་ཅན། རྫ་མཁན་རྫ་བུམ་བྱེད་ཅེས་སོགས་བསྒྲུབ་
བྱ་བརྗོད་པ་ཀུན་གཞན་དོན་རྟགས་ཀྱི་དམ་བཅའ་བར་ཐེ་ཚོམ་སྐྱེ་བར་འགྱུར་ཏེ། བསྒྲུབ་བྱ་
བརྗོད་པ་དམ་བཅའ་འོ། །ཞེས་པའི་ངག་ལས་དཔེ་རྟགས་མ་གྲུབ་པ་བརྗོད་པ་དམ་བཅར་
ཐེ་ཚོམ་མི་སྐྱེ་བ་ལས་གཞན་དུ་སྐྱེ་བས་སོ། །གལ་ཏེ་གཞན་ཕྱོགས་ཚིག་བསྒྲུབ་ངག་ཏུ་འདོད་
པའི་བྱེ་བྲག་པ་སོགས་དག་ལ་ཡང་དཔེ་རྟགས་མ་གྲུབ་པ་བརྗོད་པ་དམ་བཅར་འགྱུར་བའི་
སྐྱོན་མེད་དེ། མ་གྲུབ་པ་བརྗོད་པས་སོ། །ཁྱབ་སྟེ། སྒྲུབ་བྱེད་ཡིན་ན་གྲུབ་པའི་དོན་བརྗོད་
དགོས་པའི་ཕྱིར། ཞེ་ན། ད་ནི་བསྒྲུབ་བྱ་བསྟན་པའི་ངག་དག་ཆོས་ཅན། ཇི་ལྟར་སྒྲུབ་བྱེད་ཀྱི་
ཡན་ལག་ཡིན་ཏེ། མ་ཡིན་པར་ཐལ། མ་གྲུབ་པ་བརྗོད་པའི་ཕྱིར། ཁྱབ་ཁས་སོ། །
གསུམ་པ་ནི། མང་པོས་ལེན་པའི་བུ་ལ་སོགས་པ་རིགས་སྒོའི་ཁྱད་པར་འགྲེལ་བྱེད་
དག་གཞན་གྱི་དོག་པ་འདི་ལྟར་གསུངས་ཏེ། ཕྱོགས་ཚིག་སྒྲུབ་ངག་ཡིན་ཏེ། ལྟར་སྣང་བ་
དང་བཅས་པ་སྒྲུབ་པར་བྱེད་པའི་དུས་སུ་བརྗོད་པའི་ཕྱིར་ཞེ་ན། མངོན་སུམ་གྱིས་མ་ངེས་
སོ། །སྐྱོན་མེད་དེ། དེ་ལྟར་བརྗོད་པའི་ཚིག་ཡིན་པ་འགོད་ཅེ་ན། སུན་འབྱིན་གྱིས་མ་ངེས་
སོ། །སུན་འབྱིན་མིན་པ་ཞེས་འགོད། ཅེས་པ་དང༌། དེའི་ལན་རྣམས་མི་འཐད་ཏེ། ལྟར་སྣང་
བ་དང་བཅས་པ་བརྗོད་པའི་ཚིག་དང་སུན་འབྱིན་མིན་པའི་ཚིག་སོགས་ཆོས་ཅན། ཕྱོགས་
ཚིག་སྒྲུབ་ངག་ཏུ་དཔོག་པའི་རྟགས་ཡང་དག་ཏུ་བཀོད་པ་དེ་མི་རིགས་པར་ཐལ། དེ་སྒྲུབ་ཀྱི་
མི་འཁྲུལ་བའི་ལྡོག་ཁྱབ་མིན་པས་སོ། །དེར་ཐལ། བཟློག་ན་གནོད་པ་ཅན་གྱི་ཚད་མ་མེད་
པས་སོ། །མངོན་སུམ་གྱིས་མ་ངེས་ཞེས་སོགས་ལན་དེ་རྣམས་ཆོས་ཅན། མཁས་པས་གཞད་
གད་ཀྱི་གནས་ཡིན་ཏེ། ལྟར་སྣང་བ་དང་བཅས་པ་བརྗོད་པས་ཕྱོག་ཚིག་སྒྲུབ་ངག་ཏུ་སྒྲུབ་

པའི་ལུགས་སུན་འབྱིན་མི་ནུས་བཞིན་དུ་སུན་འབྱིན་དུ་བརྗོད་པས་སོ། །ལྡོག་ཁྱབ་མེད་པའི་
རྟགས་ཡང་དག་རིགས་པ་ཉིད་མ་ཡིན་ནོ། །ཞེས་བཤད་ཟིན་ཏོ། །
གཉིས་པ་ལ་གཉིས། དོན་གྱིས་གོ་བྱ་བསྒྲུབ་བྱ་བཤད། དངོས་ཀྱི་བསྟན་བྱ་གཏན་ཚིགས་
བཤད་པའོ། །དང་པོ་ལ་གསུམ། རང་ལུགས་ཀྱི་བསྒྲུབ་བྱའི་མཚན་ཉིད་བཤད། གཞན་
ལུགས་ཀྱི་བསྒྲུབ་བྱའི་མཚན་ཉིད་དགག རྟགས་དམ་བཅའ་དང་འགལ་བའི་དཔེ་དགག་
པའོ། །
དང་པོ་ལ་བསྟན་བཤད་གཉིས། དང་པོ་ནི། གཞན་དོན་རྗེས་དཔག་ཏུ་བསྒྲུབ་བྱའི་མཚན་
ཉིད་བཤད་པ་དོན་མེད་དེ། རྟགས་བསྟན་པའི་ཤུགས་ལ་རྟོགས་པས་སོ། །ཞེ་ན། བསྒྲུབ་བྱ་
རྟགས་བརྗོད་པའི་ཤུགས་ལ། རྟོགས་པའི་དོན་ཅན་ཉིད་ཡིན་ཡང༌། གཞན་དོན་རྗེས་དཔག་
ཏུ་བསྒྲུབ་བྱའི་མཚན་ཉིད་བརྗོད་པ་ཆོས་ཅན། དོན་ཡོད་དེ། གཞན་དོན་བསྒྲུབ་བྱ་ཡིན་པ་ལ་
མིན་པ་དང༌། མིན་པ་ལ་ཡིན་པར་རྨོངས་བ་བཟློག་པའི་ཆེད་ཡིན་པས་སོ། །ཀུན་བཏུས་སུ། 
ཇི་སྐད་དུ། ངོ་བོ་ཁོ་ན་བསྟན་བྱ་བ། རང་ཉིད་འདོད་དང་མ་བསལ་བ། །ཞེས་པ་འཆད་དེ། 
ཕྱོགས་དེའི་མཚན་ཉིད་སྟོན་པའི་ཚིག་ཟུར་གྱི་ངོ་བོ་དང་ཁོ་ནའི་ཚིག་ཕྲད་དང་འདོད་པ་
དང༌། བདག་ཉིད་ཞེས་པའི་ཚིག་གིས་ཆོས་ཅན། རིམ་བཞིན་རྣམ་དཔྱད་ལ་ཕྱིར་རྒོལ་གྱི་
གྲུབ་ཟིན་དང་སྒྲུབ་བྱེད་དུ་བཀོད་བཞིན་པ་དང༌། སྔར་རྒོལ་གྱིས་ཞེན་བས་མི་འདོར་བའི་
དོན་དང༌། སྔར་རྒོལ་གྱིས་ཁས་མ་བླངས་པའི་ལུང་དོན་རྣམས་ཕྱོགས་ཡིན་པ་སེལ་སྟེ། རིམ་
བཞིན་ཡོངས་སྤྱོད་ལ་ཕྱོགས་ཡིན་ན། ཕྱིར་རྒོལ་གྱིས་གྲུབ་མ་ཟིན་པ་དང༌། སྒྲུབ་བྱེད་དུ་
བཀོད་བཞིན་པ་མིན་པ་དང་སྔར་རྒོལ་གྱིས་བསྒྲུབ་བྱར་དོན་གྱིས་བརྗོད་པ་དང༌། སྔར་རྒོལ་
གྱིས་བསྒྲུབ་བྱར་ཁས་བླངས་པ་གཅིག་དགོས་ཞེས་ཡོངས་སུ་བཟུང་བའི་ཕྱིར། །
གཉིས་པ་ལ་གསུམ། འདོད་པ། རང་ཉིད། མ་བསལ་བ་རྒྱས་པར་བཤད་དོ། །དང་པོ་ལ་

བཞི། འདོད་ཡུལ་བསྒྲུབ་བྱ་ཡིན་པར་བསྟན། བསྒྲུབ་བྱ་མིན་ལ་གནོད་བྱེད་བརྗོད། དེ་ཡིས་
གཉིས་བཅས་སྦྱོར་བ་ཁེགས། དེ་ཡིས་ཚོགས་པ་གཞན་བསལ་དགག་པའོ། །
དང་པོ་ནི་ཞེ་འདོད་ཡིན་ཡང༌། བསྒྲུབ་བྱ་མིན་པ་ཡིན་པར་བསམས་ནས་སྐྱོན་བཀོད་
པ་འཕེལ་བ་དང་མཚུངས་པའི་ལྷག་བཅོད་དོ། །ཞེ་ན། ཕྱོགས་གྱི་མཚན་ཉིད་གྱི་ཚིག་ཟུར་
གྱི་འདོད་ཚིག་ཆོས་ཅན། དོན་ཡོད་དེ། ངག་ཏུ་དངོས་སུ་མ་བརྗོད་ན་ཡང༌། དེ་དེ་ཡི་བསྒྲུབ་
བྱར་འདོད་པས་ཁྱབ་པས་ཏེ། འཕངས་པའི་ཞེ་འདོད་ཀྱི་བསྒྲུབ་བྱ་ཡིན་ན་བསྒྲུབ་བྱར་འདོད་
དགོས་ཞེས་སྟོན་པས་སོ། །དཔེར་ན་གྲངས་ཅན་པས་མིག་སོགས་གཞན་དོན་བྱེད་དེ། འདུས་
བསགས་པ་ཡིན་པས་སོ། །ཞེས་བཀོད་པ་ན། མིག་སོགས་བདག་གི་དོན་བྱེད་པ་དེ་དངོས་སུ་
མ་བརྗོད་ན་ཡང་བསྒྲུབ་པར་འདོད་པ་བཞིན། གཉིས་པ་ནི། རྒྱན་ལྟར་ན། འདོད་སྒྲ་ཞེས་སམ། 
ལྷ་ལྟར་ན། རང་ཉིད་ཀྱི་སྒྲས་སྔར་རྒོལ་མི་འདོད་པ་ཐམས་ཅད་བསྒྲུབ་བྱ་ཡིན་པ་འགོག་མོད། 
ཅིའི་ཕྱིར། རང་ཉིད་ཅེས་བྱའི་སྒྲ་ནི་བསྟན་བཅོས་ལ་མི་ལྟོས་པར་ཁས་བླངས་པ་ཐམས་ཅད་
སྟོན་པར་བྱེད་དོ་ཞེ་ན། སྔར་ཁས་བླངས་པའི་ལུང་དོན་ཉིད་འགོག་པར་བཤད་ཅེ་ན། 
འདོད་སྒྲའམ་རང་སྒྲས་སྔར་རྒོལ་ལས་གཞན་པའི་འདོད་པ་ཐམས་ཅད་བསྒྲུབ་བྱ་ཡིན་
པ་བཟློག་ན་ཡང༌། ཀུན་བཏུས་འགྲེལ་པར། བདག་ཉིད་ཅེས་བྱའི་སྒྲ་ནི་བསྟན་བཅོས་ལ་
མི་ལྟོས་པར་ཁས་བླངས་པ་སྟོན་པར་བྱེད་པའོ། །ཞེས་བསྟན་བཅོས་ལ་མི་ལྟོས་པར་ཞེས་
བཤད་པ་འདི་ནི་ཆོས་ཅན། དོན་ཡོད་དེ། སྔར་རྒོལ་གྱི་བསྟན་བཅོས་ཁས་བླངས་ན། དེར་
བཤད་པའི་དོན་ཐམས་ཅད་སྔར་རྒོལ་དེ་ཡི་རྟགས་སྦྱོར་སྐོར་ཅིག་གི་བསྒྲུབ་བྱ་ཡིན་ནམ་སྙམ་
པའི་དོགས་པའི་གནས་ནི་ལྡོག་པ་དེ་ཡི་དོན་དུ་བྱས་པ་ཡིན་པས་སོ། །རྒོལ་བའི་འདོད་ཡུལ་
གཅིག་པུ་བསྒྲུབ་བྱ་ཡིན་ན་འགལ་བ་ཡང་གཅིག་པུར་འགྱུར་བས་སློབ་དཔོན་གྱི་ཆོས་ཀྱི་
ཁྱད་པར་འགོག་པ་ལ་སོགས་པ་བཤད་པ་རྣམས་མེད་པར་འགྱུར་རོ། །ཞེ་ན། 

བདག་དོན་བྱེད་པ་ལྟ་བུ་དེ་ནི་ངག་གི་འགོད་ཚུལ་ལ་ལྟོས་ནས་ཆོས་ཀྱི་ཁྱད་པར་དང༌། 
ཆོས་ཅན་གྱི་ཁྱད་པར་དུ་སློབ་དཔོན་ཀྱིས་བརྗོད་པ་ཡིན་ལ། དོན་ལ་འགལ་རྟགས་ཀུན་
འདོད་ཡུལ་བཀག་པ་གཅིག་པུར་འདུའོ། །མིག་སོགས་ཆོས་ཅན། བདག་རྟག་པ་གཞན་དོན་
བྱེད་དེ། འདུས་བསགས་ཡིན་པས་སོ། །ཞེས་གྲངས་ཅན་གྱིས་བཀོད་པ་ན་ཆོས་ཅན། བདག་
དོན་བྱེད་པ་ན། དེ་ཆོས་ཀྱི་ཁྱད་པར་དུ་བརྗོད་དེ། དེར་རློམས་ནས་ཆོས་དང་གཞི་མཐུན་དུ་
བརྗོད་པས་སོ། །དེས་ན་འདུས་བསགས་ཆོས་ཅན། དེ་ཡི་ཆོས་ཀྱི་ཁྱད་པར་དང་འགལ་བར་
བཞག་སྟེ། བདག་དོན་བྱེད་པ་དེ་དེ་ཡི་ཆོས་ཀྱི་ཁྱད་པར་དུ་བརྗོད་ཅིང་བཟུང་སྟེ་བདག་
དོན་བྱེད་པ་སྟེ། བཀག་པའི་སྒོ་ནས་དེ་ཡི་ཚོགས་དོན་བཀག་པས་སོ། །མིག་སོགས་འདུས་
པ་མ་ཡིན་པའི་དོན་ནམ་ཆེད་ཆོས་ཅན། གཞན་དོན་བྱེད་དེ་འདུས་བསགས་ཡིན་པས་སོ། 
། ཞེས་གྲངས་ཅན་གྱིས་བཀོད་པ་ན་ཆོས་ཅན། བདག་དོན་བྱེད་པ་དེ་ཆོས་ཅན་གྱི་ཁྱད་པར་
དུ་བརྗོད་དེ། དེར་རློམས་ནས་ཆོས་ཅན་དང་གཞི་མཐུན་དུ་བརྗོད་པས་སོ། །དེས་ན་འདུས་
བསགས་ཆོས་ཅན། མིག་སོགས་བདག་རྟག་པའི་དོན་གཞན་དོན་བྱེད་པར་སྒྲུབ་པའི་ཆོས་
ཅན་གྱི་ཁྱད་པར་དང་འགལ་བར་བཞག་སྟེ། དེ་དེ་ཡི་ཆོས་ཅན་གྱི་ཁྱད་པར་དུ་བརྗོད་ཅིང་
བཟུང་སྟེ་བཀག་པའི་སྒོ་ནས་དེ་ཡི་ཚོགས་དོན་བཀག་པས་སོ། །
དངོས་སུ་མ་སྨྲས་ན་བསྒྲུབ་བྱར་ཇི་ལྟར་ཤེས་ཞེ་ན། གྲངས་ཅན་ཆོས་ཅན། མི་རྟག་
སོགས་བདག་དོན་བྱེད་པ་དེ་དེ་སྒྲུབ་ཀྱི་བསྒྲུབ་བྱར་དངོས་སུ་མ་བརྗོད་ཀྱང་དེ་ཡི་བསྒྲུབ་བྱར་
འདོད་པར་ཐལ། ཁྱོད་སངས་རྒྱས་པ་དང་བདག་ཡོད་མེད་རྩོད་པའི་སྐབས་སུ་དེ་ཁོ་ན་དེ་ཡི་
འདོད་ཡུལ་གྱི་བསྒྲུབ་བྱར་བྱས་ནས་མིག་སོགས་གཞན་དོན་བྱེད་པར་བསྒྲུབ་པའི་རང་རྒྱུད་
ཀྱི་སྦྱོར་ངག་མ་འཆོལ་བར་སྨྲས་པས་སོ། །བདག་དོན་བྱེད་པ་དེ་དེ་སྒྲུབ་ཀྱི་བསྒྲུབ་བྱའི་ཆོས་
ཡིན་ན། སྐྱོན་ཅིར་འགྱུར་ཞེ་ན། འདུས་བསགས་ཆོས་ཅན། མིག་སོགས་བདག་དོན་བྱེད་སྒྲུབ་

ཀྱི་རྟགས་ཡང་དག་མ་ཡིན་པར་ཐལ། བདག་དོན་བྱེད་པ་དེ་དེ་སྒྲུབ་ཀྱི་མཐུན་ཡུལ་གྱི་བསྒྲུབ་
བྱ་དངོས་ཡིན་ཅིང་དཔེར་བཟུང་བའི་མལ་ཆ་དང་སྟན་ལ་སོགས་པ་ལ་རྗེས་འགྲོ་མི་བྱེད་པའི་
ཕྱིར། ཇི་སྐད་དུ། སློབ་དཔོན་དབྱིག་གཉེན་གྱིས། བདག་གཞན་ཞེ་ན། དེ་མ་གྲུབ་པའི་དཔེ་
ལའོ་ཞེས་གསུངས་པས་སོ། །འདུས་བསགས་ཆོས་ཅན། མིག་སོགས་གཞན་དོན་བྱེད་སྒྲུབ་
ཀྱི་རྟགས་འགལ་བར་ཐལ། མིག་སོགས་བདག་དོན་བྱེད་པ་དེ་ཁོ་ན་དེ་སྒྲུབ་ཀྱི་འདོད་ཡུལ་
གྱི་བསྒྲུབ་བྱ་དངོས་ཡིན་ཞིང་དེ་ལ་གནོད་པའི་ཕྱོགས་ཆོས་ཡིན་པས་སོ། །ཆོས་ཅན། 
མིག་སོགས་གཞན་དོན་བྱེད་པར་སྒྲུབ་པའི་བསྒྲུབ་བྱ་ཅི་ཡིན་ཏེ། མེད་པར་ཐལ། བདག་
ཡོད་མེད། གང་ལ་རྩོད་པའི་ཕྱིར་དུས་སུ་བདག་བསྒྲུབ་པའི་ཆེད་དུ་བཀོད་པའི་ཆེད་དུ་བཀོད་
པའི་བདག་དོན་བྱེད་པ་དེ་བསྒྲུབ་བྱ་མིན་ཞིང༌། དེ་སྒྲུབ་ཀྱི་འདོད་ཡུལ་གྱི་བསྒྲུབ་བྱ་དངོས་
ཡིན་པས་སོ། །འདོད་ཡུལ་བསྒྲུབ་བྱ་ཡིན་པ་ལས་གཞན་དུ་སྨྲས་ཙམ་ཁོ་ན་བསྒྲུབ་བྱ་ཡིན་
ན། གྲངས་ཅན་ཁྱེད་ལྟར་ན། སྒྲ་བྱེ་བྲག་ཏུ་བཤད་དུ་མེད་པར་སྨྲ་བའི་བརྡ་སྤྲོད་པ་ཆོས་ཅན། 
མིང་གི་སྒྲ་རང་གི་ངོ་བོའི་དོན་ལྡན་ཡིན་པ་དེ་མིང་གི་སྒྲ་དོན་ལྡན་དུ་བསྒྲུབ་པའི་བསྒྲུབ་བྱར་
མི་འདོད་པར་ཐལ། དེ་དེ་ཡི་བསྒྲུབ་བྱར་དངོས་སུ་མ་སྨྲས་པས་སོ། །འདོད་ན། ཆོས་ཅན། 
མིང་གི་སྒྲ་ཕྱི་རོལ་གྱི་དོན་ལྡན་ཡིན་པ་དེ་དེ་ཡི་བསྒྲུབ་བྱར་འདོད་པར་ཐལ། དེ་དེར་འདོད་
པའམ་སྔ་མ་དེ་དེར་འདོད་པ་གང་རུང་ཡིན་ཞིང་སྔ་མ་དེ་དེར་མི་འདོད་པས་སོ། །དོན་ལྡན་
ཙམ་དེ་དེ་སྒྲུབ་ཀྱི་བསྒྲུབ་བྱའི་ཆོས་ཡིན་ན་མིང་སྒྲ་ཆོས་ཅན། སྒྲ་བྱེ་བྲག་ཏུ་བཤད་དུ་ཡོད་པར་
སྨྲ་བའི་བརྡ་སྤྲོད་པའི་ངོར་ཁྱོད་དོན་ལྡན་ཙམ་དུ་རྟགས་ཡང་དག་གིས་སྒྲུབ་པ་འབྲས་བུ་མེད་
པར་ཐལ། དེས་ཁྱོད་དེར་ངེས་ཟིན་མ་བརྗེད་པས་སོ། །
གསུམ་པ་ལ་གཉིས། དངོས་ཀྱི་དོན་དང༌། མཚུངས་པ་སྤང་བའོ། །དང་པོ་ནི། གྲངས་
ཅན་པའི་འདུས་བསགས་ཀྱི་རྟགས་ལས་ཆོས་དཔེ་ལས་རྗེས་འགྲོ་མེད་པ་དང་རྟགས་འདོད་

ཡུལ་དང་འགལ་བར་བསྟན་པ་འདིས་ནི། རྒྱང་འཕེན་པས་བུམ་པ་ཆོས་ཅན། ལུས་སེམས་
རྫས་གཅིག་པའི་ལུས་དང་བུམ་པ་གང་རུང་ཟླ་དང་བཅས་པ་ཡིན་ཏེ། ཨུད་པ་ལ་ལས་རྫས་
གཞན་ཡིན་པའི་ཕྱིར། རྩིག་པ་བཞིན། ཞེས་པའི་གཉིས་བཅས་སྦྱོར་བ་ལ་ཡང་རྗེས་འགྲོ་
མེད་པ་དང༌། རྟགས་འགལ་བ་དག་བསྟན་པའི་ཡིན་ནོ། །རྩིག་པ་ཆོས་ཅན། དེ་ཡི་བསྒྲུབ་
བྱའི་ཆོས་སུ་བཟུང་བྱ་དངོས་ཁྱོད་ལ་རྗེས་སུ་འགྲོ་བར་མེད་པར་ཐལ། ལུས་སེམས་རྫས་
གཅིག་པའི་སྐྱེས་བུའི་ལུས་ཀྱི་བཟླ་བཅས་ཁོ་ན་དེ་ཡི་བསྒྲུབ་བྱའི་ཆོས་དངོས་གང་ཞིག ཁྱོད་
དེ་འདྲའི་ལུས་གྱི་ཟླ་བཅས་སུ་མ་གྲུབ་པའི་ཕྱིར། ཨུད་པ་ལ་ལས་རྫས་གཞན་ཆོས་ཅན། དེ་
ཡི་བསྒྲུབ་བྱ་དང་འགལ་བར་ཐལ། བུམ་པ་ལུས་སེམས་རྫས་གཅིག་པའི་སྐྱེས་བུའི་ལུས་ཀྱི་
བཟླ་བཅས་དེ་ཁོ་ན་དེ་ཡི་འདོད་ཡུལ་གྱི་བསྒྲུབ་བྱ་ཡིན་ཅིང་དེ་ལ་གནོད་པས་སོ། །ཅི་སྟེ་ཡང་
དེ་འདྲའི་ལུས་བུམ་གང་རུང་གི་བཟླ་བཅས་ཀྱི་སྤྱི་ཙམ་ཁོ་ན་བསྒྲུབ་པར་བྱ་བར་འདོད་པ་སྐྱོན་
མེད་ཅེ་ན། བུམ་པ་ཆོས་ཅན། དེ་འདྲའི་ལུས་བུམ་གང་རུང་ཁྱོད་ལས་དོན་གཞན་དུ་རྟགས་
ཡང་དག་གིས་གྲུབ་པ་མིན་པར་ཐལ། དེ་འདྲའི་ལུས་ཀྱི་བཟླ་བཅས་སུ་མི་འགྱུར་ཞིང་བུམ་པ་
དེ་ཉིད་ཀྱང་ཁྱོད་ལས་དོན་གཞན་དུ་མེད་པས་སོ། །དེ་ལྟའི་ལུས་བུམ་གང་བུམ་པ་ལས་དོན་
གཞན་དུ་ཡོད་ཅེས་པའི་རྒྱང་འཕེན་གྱི་ཚིག་འདི་ཆོས་ཅན། མི་ཤེས་པས་ཀུན་ནས་བླངས་པ་
ཡིན་ཏེ། ཞེན་པའི་བརྗོད་བྱས་སྟོང་པ་རྗོད་པས་སོ། །
གཉིས་པ་ནི། སྒྲ་དང་བུམ་པའི་མི་རྟག་པ་གཅིག་ལ་གཅིག་རྗེས་འགྲོ་མེད་པའི་ཁྱད་པར་
གྱིས་བརྟག་ན། བྱས་པས་སྒྲ་འཇིག་པར་གྲུབ་པ་ལའང་མཚུངས་སོ་ཞེ་ན། བྱས་པ་ཆོས་ཅན། 
སྒྲ་བུམ་གཉིས་ཀྱི་མི་རྟག་པ་གཅིག་ལ་གཅིག་རྗེས་འགྲོ་མེད་པས་ཁྱོད་སྒྲ་མི་རྟག་སྒྲུབ་ཀྱི་
རྟགས་སྐྱོན་ཅན་དུ་འགྱུར་བ་མ་ཡིན་པར་ཐལ། སྒྲ་བུམ་གཉིས་ཀ་ལ་ཁྱབ་པའི་སྤྱི་འཇིག་པ་
ཙམ་གྲུབ་པའི་སྒྲ་ལ་ནི་མི་རྟག་པ་ཙམ་དེ་ལྡན་གྲུབ་པའི་ཚུལ་གསུམ་ཡིན་པའི་ཕྱིར་རོ། །

དེ་བཞིན་དུ། བུམ་པ་ཆོས་ཅན། དེ་འདྲའི་ལུས་བུམ་གང་རུང་གི་བཟླ་བཅས་སུ་རྟགས་
ཡང་དག་གིས་མི་འགྲུབ་པར་ཐལ། དེ་འདྲའི་ལུས་བུམ་གང་རུང་ཁྱོད་ལས་དོན་གཞན་དུ་
ཡོད་ན། ཁྱོད་ཀྱང་དེ་དང་ལྡན་པར་འགྱུར་བ་ལ་དེ་འདྲའི་དོན་གཞན་མེད་པས་སོ། །མི་རྟག་
པ་ཆོས་ཅན་སྒྲ་ལས་གཞན་ལ་རྗེས་འགྲོ་མེད་པར་ཐལ། སྒྲ་ཡིས་ཁྱད་པར་དུ་བྱས་པས་སོ་ཞེ་
ན། ཆོས་ཅན་ཐལ་བ་ལྟར་དེ་འགྱུར་བ་མ་ཡིན་པར་ཐལ། མ་འབྲེལ་བ་བཟློག་པ་སྟེ་སྒྲས་མི་
ལྡན་རྣམ་གཅོད་ཀྱི་ཁྱད་པར་དུ་བྱས་པའི་ཕྱིར། རྣམ་གཅོད་ཆོས་ཅན། ཁྱོད་གང་ཡིན་གཞན་
ལྡན་རྣམ་དཔྱོད་ཁོ་ན་མ་ཡིན་ཏེ། ཁྱོད་ལ་མི་ལྡན་དང་གཞན་ལྡན་རྣམ་དཔྱོད་རྣམ་པ་གཉིས་
ཡོད་པས་སོ། །གལ་ཏེ་སྒྲ་ལ་མི་རྟག་ཙམ་གྲུབ་ན་གློག་སོགས་ལ་གྲུབ་ཟིན་པས་གྲུབ་ཟིན་
སྒྲུབ་པར་འགྱུར་ཞེ་ན། བྱས་པ་ཆོས་ཅན། སྒྲ་ལ་སྤྱི་མི་རྟག་ཙམ་བསྒྲུབ་པར་བྱ་བ་ཡིན་པས་དེ་
སྒྲུབ་ཀྱི་གྲུབ་ཟིན་བསྒྲུབས་པའི་སྐྱོན་ཅན་མིན་པར་ཐལ། ཁྱོད་སྒྲ་ལ་མི་རྟག་པ་མི་ལྡན་རྣམ་
དཔྱོད་དུ་བསྒྲུབ་པའི་ཚུལ་གསུམ་ཡིན་པ་དེ་ནིའོ། །
བཞི་པ་ནི། འདོད་ཡུལ་བསྒྲུབ་བྱ་བསྟན་པ་འདི་ནི་བསལ་བ་ཡིན་ནོ། །སྒྲ་ལ་མི་རྟག་
བསྒྲུབ་ན་ཆོས་ཅན། སྒྲས་ཁྱད་པར་དུ་བྱས་པའི་ཆོས་ཅན་མི་རྟག་པ་དོན་གཞན་ཆོས་མི་རྟག་
པས་ཁྱད་པར་དུ་བྱས་པའི་ཆོས་ཅན་སྒྲ་དོན་གང་རུང་སྒྲུབ་དགོས་པ་ལ་བྱས་པས་དེ་གཉིས་
བཀག་པས་དེ་སྒྲུབ་ཀྱི་བསྒྲུབ་བྱ་དང་འགལ་བར་འགྱུར་ཏེ་སྒྲ་ཡི་སྟེང་དུ་དེ་གཉིས་འགོག་
པས་སོ། །ཞེས་སྨྲ་བ་བསལ་ལོ། །བྱས་པ་ཆོས་ཅན། སྒྲ་ལ་མི་རྟག་པ་བསྒྲུབ་ན། སྒྲ་ཡི་སྟེང་
དུ་སྒྲ་ཡི་མི་རྟག་པ་སྒྲ་ལས་དོན་གཞན་ནམ་མི་རྟག་པའི་སྒྲ་མི་རྟག་པ་ལས་དོན་གཞན་གཉིས་
པོ་དེ་སྒྲ་མི་རྟག་སྒྲུབ་ཀྱི་འདོད་ཡུལ་གྱི་བསྒྲུབ་བྱ་ཡིན་པའི་རྒྱུན་མཚན་གྱིས་སྒྲ་ཡི་སྟེང་དུ་དེ་
གཉིས་བཀག་པས་དེ་སྒྲུབ་ཀྱི་རྟགས་འགལ་བ་མ་ཡིན་པར་ཐལ། སྒྲ་ཡི་སྟེང་དུ་དེ་གཉིས་དེ་
སྒྲུབ་ཀྱི་འདོད་ཡུལ་གྱི་བསྒྲུབ་བྱ་མིན་པས་སོ། །ཆོས་ཅན་ལ་ནི་ནས་བསྒྲུབ་འདོད་མ་ཡིན་ལ། 

སྔ་མ་དེ་རང་རྒྱུད་དུ་བྱས་ཏེ་གཞན་འདྲ་བར་སྦྱར་རོ། །ཆོས་ཅན་རྟགས་དེར་ཐལ། །ཆོས་ཅན་
སྒྲ་འདིར་ཆོས་མི་རྟག་པ་འབའ་ཞིག་སྒྲ་མི་རྟག་པར་སྒྲུབ་པའི་བསྒྲུབ་བྱ་ཡིན་པས་སོ། །
གཉིས་པ་རང་ཉིད་པ་ལ་ལྔ། ཡོངས་དཔྱོད་རྣམ་དཔྱོད་དགོས་པ་བསྟན། རྣམ་དཔྱད་དེ་
དེ་རྒྱས་པར་བསྟན། རྣམ་དཔྱད་དེ་ལ་རྩོད་པ་སྤང༌། གཞན་ལུགས་བཀག རང་ལུགས་བསྡུས་
ཏེ་བསྟན། ཡོངས་དཔྱོད་དགོས་པས་གཞན་ཡང་བསལ་བའོ། །
དང་པོ་ནི། ཟུར་གྱི་བདག་ཉིད་ཅེས་པའི་སྒྲ་ཆོས་ཅན། དོན་ཡོད་དེ། ཆོས་ཅན་སྒྲ་ལྟ་བུ་
གཅིག་ལ་བསྟན་བཅོས་ལ་ནམ་ཡོན་དང་མི་རྟག་པ་སོགས་དུ་མ་རྣམ་པར་བཞག་ཀྱང༌། སྔར་
རྒོལ་བའི་བདག་ཉིད་ཀྱིས། བསྒྲུབ་བྱར་འདོད་པའི་ཚོགས་དོན་ཡང་དག་ཡིན་ན། དེ་ཡི་
བསྒྲུབ་བྱ་ཡིན་གྱི་དེས་མི་འདོད་པའི་སྒྲ་རྟག་ནམ་ཡོན་ལྟ་བུ་དེ་ཡི་བསྒྲུབ་བྱ་མིན་ནོ་ཞེས་རྟོག་
པའི་ཆེད་དུ་རྨོངས་པས་སོ། །
གཉིས་པ་ལ་བཞི། ལུང་དོན་བསྒྲུབ་བྱར་འདོད་པའི་མུ་སྟེགས་དགག དེ་ལྟར་འདོད་
པའི་རང་གཞན་སྟེ་གཉིས་དགག དེ་ལྟར་འདོད་པའི་རང་སྟེ་དགོས་སུ་དགག ཞར་ལ་མཚན་
ཉིད་ལྔའི་རྣམ་དཔྱད་བསྟན། དང་པོ་ལ་འདོད་པ་བརྗོད་སུན་འབྱིན་བཤད། 
དང་པོ་ནི། བྱེ་བྲག་པས་བྱས་པས་སྒྲ་མི་རྟག་པར་བསྒྲུབ་པ་ན། དཔྱོད་པ་པ་ན་རེ་དེ་སྒྲུབ་
ཀྱི་གཏན་ཚིགས་འགལ་བ་དང་དམ་བཅའ་བསལ་བའི་སྐྱོན་དུ་འགྱུར་བར་ཐལ། གཟེགས་
ཟན་གྱི་ལུང་དོན་དེ་གཅིག་ལ་གནོད་པའི་ཕྱིར། ཁྱབ་སྟེ། བྱེ་བྲག་པས་གཟེགས་ཟན་གྱི་
བསྟན་བཅོས་ཁས་བླངས་པའི་ཕྱིར་ན། ལུང་དོན་ཐམས་ཅད་བསྒྲུབ་བྱར་བཟུང་དགོས་སོ་
ཟེར་བ་ལ་བྱེ་བྲག་པའང་དེ་ལྟར་ཁས་ལེན་ནོ། གཉིས་པ་ནི། 
བྱས་པ་ཆོས་ཅན་དྲི་རྟག་པ་པའི་སའི་ཡོན་ཏན་བཟློག་པའི་ཕྱིར་སྒོ་ནས་ཀྱང་སྒྲ་མི་རྟག་
པར་བསྒྲུབ་པ་ན་གཏན་ཚིགས་འགལ་བར་ཐལ། དེ་ཡི་སྒོ་ནས་ཀྱང་གཟེགས་ཟན་གྱི་ལུང་

དོན་གཅིག་བཀག་པའི་ཕྱིར། སྒྲ་ལ་དྲི་ཡིས་ཡོན་ཏན་བསྒྲུབ་པའི་སྐབས་མིན་པའི་ཕྱིར། 
འགལ་བ་མིན་ཞེ་ན། བྱས་པ་ཆོས་ཅན། སྒྲ་ལ་ནམ་ཡོན་བཀག་པས་ཀྱང་དེ་སྒྲུབ་ཀྱི་གཏན་
ཚིགས་འགལ་བ་མ་ཡིན་པར་ཐལ། སྒྲ་ལ་ནམ་ཡོན་དེ་སྒྲུབ་ཀྱི་བསྒྲུབ་བྱ་མིན་རིགས་དེར་
མཚུངས་པས་སོ། །ཅི་སྟེ་མི་མཚུངས་ཏེ་འདིར་ཆོས་ཅན་སྒྲ་དེ་སྐབས་སུ་བབ་པ་ཡིན་པས་
ནམ་ཡོན་སྐབས་སུ་བབ་སྟེ་སྒྲ་ལ་མི་རྟག་པ་བསྒྲུབ་པའི་ཕྱིར། དེས་ན་དེ་བཀག་པས་རྟགས་
འགལ་བར་འགྱུར་གྱི་དྲི་སའི་ཡོན་ཏན་དེ་ལྟར་མིན་པས་སོ། །ཞེ་ན། ཆོས་ཅན་དྲི་རྟག་པ་སའི་
ཡོན་ཏན་ལ་གནོད་པས་ཀྱང་སྒྲ་མི་རྟག་པར་བསྒྲུབ་པའི་བསྒྲུབ་བྱ་ལ་གནོད་པར་ཐལ། 
དྲི་རྟག་པ་སའི་ཡོན་ཏན་ལ་གནོད་པས་ཀྱང་གཟེགས་ཟན་གྱི་བསྟན་བཅོས་ཀྱི་དོན་གཅིག་
ལ་གནོད་པས་སོ། །
ཅི་སྟེ་ཆོས་ཅན། སྒྲ་ཡི་ཆོས་ཡིན་པ་དང་སོགས་པས་བསྒྲུབ་བྱ་སྤྱི་ཡི་ཕྱོགས་གཅིག་ཡིན་
པ་སོགས་ཀྱི་སྒྲུབ་བྱེད་ཀྱི་ནམ་ཡོན་དེ་དེའི་བསྒྲུབ་བྱ་རྒོལ་བས་འདོད་པ་ཡིན་པར་བརྗོད་
ན། བསྒྲུབ་འདོད་སྐྱེ་ཚུལ་དང་རྟོགས་ཚུལ་འདི་ལྟར་ཡིན་ཏེ། རྩོད་པའི་ཚེ། ཕྱི་རྒོལ་སྒྲ་རྟག་
པར་ཁས་ལེན་པ་དང༌། ཐེ་ཚོམ་ཟ་ནས་དེ་ཡི་སྒྲུབ་བྱེད་འདྲི་བ་ལ་སོགས་པའི་གནས་སྐབས་
འགའ་ཆོས་ཅན། དེས་དེ་ཁྱོད་ལས་སྔར་རྒོལ་གྱི་རྒྱུད་ལ་དེ་ཡི་སྒྲུབ་འདོད་འཇུག་པའི་གཞིར་
རྒྱུར་འགྱུར་ཏེ་དེ་ཡི་རྒྱུ་ཚོགས་གྲངས་ཚང་པ་ཡིན་པས་སོ། །
དེ་རྟོགས་ནས་དེ་དག་གང་གིས་ལ་སྒྲ་མི་རྟག་སྒྲུབ་ཀྱི་སྒྲུབ་ངག་ཡན་ལག་གཉིས་ལྡན་
འགོད་བྱེད་ཀྱི་སྔ་རྒོལ་ཡང་དག་ཆོས་ཅན། སྒྲ་མི་རྟག་པ་བསྒྲུབ་བྱར་འདོད་དེ། སྒྲ་རྟག་མི་
རྟག་རྩོད་པའི་སྐབས་སུ་དེ་ཡི་སྒྲུབ་བྱེད་མ་འཆོལ་བར་སྨྲས་པས་སོ། །ཞེས་པས་སྒྲུབ་འདོད་
དེ་རྟོག་པ་ཡང་སྐབས་དེ་དག་གིས་ཤེས་སོ། །དེ་ལྟར་ཡིན་པ་ལ་བྱས་པས་སྒྲ་མི་རྟག་སྒྲུབ་ཀྱི་
སྔར་རྒོལ་ཆོས་ཅན། རྟག་པ་དེ་ཡི་ནམ་ཡོན་དེ་ཡི་བསྒྲུབ་བྱར་འདོད་དགོས་པ་མ་ཡིན་པར་

ཐལ། ནན་གྱིས་ཏེ་དེ་དེར་འདོད་པའི་སྒྲུབ་བྱེད་མེད་ཅིང༌། དེར་འདོད་པ་སྐབས་སུ་མ་བབ་
པས་སོ། །དེས་ན་དེ་ལྟར་འདོད་ཅེས་པ་རིགས་པ་མེད་ཀྱི་གསལ་བར་དབང་ཕྱུག་གི་སྤྱོད་པ་
བཞིན་ཡིན་ནོ། །
འབྲས་བུའི་རྟགས་ཅན་ཡིན་（མིན་）ལ། སྒྲ་བཏགས་པ་ནམ་ཡོན་དེའི་བསྒྲུབ་བྱར་ཁྱོད་
འདོད་པ་མ་ཡིན་ཏེ། ཡིན་ན་དེ་དེ་ལྟར་སྒྲུབ་པའི་འབྲས་རྟགས་དགོས་པ་ལ་དེ་ལྟར་བསྒྲུབ་
པའི་འབྲས་བུའི་རྟགས་ཅན་མིན་པས་སོ། །འཁྲུལ་པ་ནས་འགྱུར་ལ། ཆོས་ཅན་བསྒྲུབ་བྱ་སྤྱི་
ཡི་ཕྱོགས་གཅིག་ལ་སོགས་པའི་རྟགས་ཀྱིས་ཁྱོད་དེ་དེའི་བསྒྲུབ་བྱ་འདོད་པར་མི་འགྲུབ་པར་
ཐལ། ཁྱོད་དེ་དེ་ཡི་བསྒྲུབ་བྱར་འདོད་པར་བརྗོད་པས་ཏེ་དམ་བཅས་པའི་དོན་ལ་འཁྲུལ་
པས་ཏེ། ཁྱོད་དེ་དེར་མི་འདོད་པར་མངོན་སུམ་གྱིས་གྲུབ་པའི་དོན་གྱིས་གནོད་པར་འགྱུར་
བས་ཕྱིར། དངོས་པོའི་རྟགས་ལ་ལུང་ཙམ་གྱིས་མི་གནོད་པར་སྟོན་པ་ནི། མེད་ན་ནས་ཅི་
ཞིག་གནོད་ལ་བྱས་པ་ཆོས་ཅན། རྟག་པ་ནམ་ཡོན་ལ་གནོད་ཀྱང་སྒྲ་མི་རྟག་པ་ལ་མི་གནོད་
པར་ཐལ། རྟག་པ་ནམ་ཡོན་དང་མི་རྟག་པ་གཉིས་ཅི་ཡང་མིན་པའི་འབྲེལ་མེད་ཡིན་པས་སོ། 
། 
ཆོས་ཅན། རང་གི་སྤྱོད་ཡུལ་སྟེ་ཁྱོད་ཀྱིས་སྒྲ་མི་རྟག་པར་འགྲུབ་པ་ལ་སྒྲ་རྟག་སྟེ་སྟོན་གྱི་
ལུང་གནོད་སྒྲུབ་དུ་ཁས་ལེན་པ་ལ་ལྟོས་དགོས་པ་མིན་ཏེ། ཁྱོད་དེ་སྒྲུབ་གྱི་དངོས་པོ་སྟོབས་
ཞུགས་གྱི་རྗེས་དཔག་སྟེ་རྟགས་མིན་པའོ། །ཞེས་སྔར་བཤད་ཟིན་ཏོ། །
དེས་གྲུབ་ནས་གྲུབ་ལ་དེ་ཆོས་ཅན་ཁྱོད་ཀྱི་གྲུབ་པའི་སྒྲ་མི་རྟག་པ་དེ་དེ་ལ་ལྡོག་ཕྱོགས་
སུ་བྱ་མི་ནུས་པར་གྲུབ་སྟེ་རྟགས་སྔར་ལྟར་རོ། །དེ་ཆོས་ཅན་ཁྱོད་ཀྱིས་སྒྲ་མི་རྟག་པར་སྒྲུབ་པ་
དེ་ཡི་ཚེ། སྒྲ་རྟག་སྟོན་གྱི་ལུང་གིས་མི་གནོད་དོ། །ཁྱོད་ཀྱིས་དེ་བསྒྲུབ་པའི་སྟོབས་ཁས་ལེན་
པ་ལ་མི་ལྟོས་པར་རོ། །རྒོལ་བས་བཀོད་པའི་རྟགས་ཀྱིས་ལུང་ལ་གནོད་པ་དེ་ཡི་ཚེ་རྒོལ་

བས་རྩོད་པ་དོར་བས་རྒོལ་བའི་ཁས་བླངས་འགལ་བར་འགྱུར་ཞེ་ན། 
བྱས་པས་སྒྲ་མི་རྟག་པར་བསྒྲུབ་པའི་སྔར་རྒོལ་ཆོས་ཅན། དངོས་པོ་སྟོབས་ཞུགས་ཀྱི་
རིགས་པས་སྒྲ་མི་རྟག་པར་དཔྱོད་པ་དེ་ཡི་ཚེ། སྒྲ་རྟག་སྟོན་གྱི་ལུང་ཚད་མར་ཁས་བླངས་པའི་
རྒྱུ་མཚན་གྱིས་དེ་ལ་གནོད་བྱེད་བཀོད་པས་ཡང༌། རང་གི་ཁས་བླངས་འགལ་བ་མིན་ཏེ། དེ་
ཡི་ཚེ་དེ་ཁྱོད་ཀྱིས་ཚད་མར་ཁས་བླངས་པ་མེད་པའི་ཕྱིར། ལུང་དོན་ལ་དཔྱོད་པ་འདི་ནི་ཆོས་
ཅན། ཁྱོད་སྔོན་དུ་བཏང་ནས་རྟོག་ལྡན་ལུང་ཁས་ལེན་པར་འཐད་དེ། ལུང་རྣམ་དག་ཡིད་
ཆེས་སུ་ཁས་ལེན་པའི་ཐབས་ཡིན་པས་སོ། །ལུང་ཆོས་ཅན། དངོས་པོ་སྟོབས་ཞུགས་དེ་ཡི་ཚེ་
ཁྱོད་ཁས་བླངས་པ་ཡོད་ཀྱང༌། ཁྱོད་ཁོ་ན་དངོས་པོ་སྟོབས་ཞུགས་ཀྱི་ཡུལ་ལ་གནོད་སྒྲུབ་ཀྱི་
ཡན་ལག་མིན་ཏེ། ཤིན་ལྐོག་ལ་སྤྱོད་པའི་ཚེ་ན། གནོད་སྒྲུབ་ཀྱི་ཡན་ལག་དུ་འགྱུར་བས་སོ། 
། 
དེ་ལྟར། མངོན་རྫས་གྱི་ཡུལ་རྣམ་པར་དག་ནས། ཤིན་ལྐོག་གཏན་ལ་འབེབས་པའི་
དུས་ད་ལྟ་ལྟ་བུ་དེ་ནི་ཆོས་ཅན་བསྟན་བཅོས་ཡོངས་སུ་འཛིན་པར་འདོད་པ་སྟེ། ཁས་ལེན་
པར་རིགས་པའི་དུས་ཡིན་ཏེ། ཤིན་ལྐོག་གཏན་ལ་འབེབས་པའི་དུས་ཡིན་པས་སོ། །ཤིན་
ལྐོག་སྟོན་པའི་བསྟན་བཅོས་རྣམ་དག་ཆོས་ཅན། ཁྱོད་ཀྱིས་རང་གི་དོན་དང་འགལ་བར་དམ་
བཅས་པ་ལ་གནོད་བྱེད་དུ་འགྱུར་ཏེ། ཚུར་མཐོང་གིས་ཤིན་ལྐོག་རྟོགས་པའི་ཐབས་སུ་ཁྱོད་
ངེས་པར་ཁས་བླངས་དགོས་པའི་ལུང་ཡིན་དགོས་པས་སོ། །
དེས་གྲུབ་ནས་མི་རུང་ཕྱིར་ལ། ཆོས་ཅན་ཁྱོད་ཀྱིས་གྲུབ་པའི་དོན་དཀར་ཆོས་སྡུག་
བསྔལ་འབྱིན་བྱེད་ཡིན་པར་འདོད་པར་མི་རུང་སྟེ། དཀར་ཆོས་སྡུག་བསྔལ་བྱེད་དུ་ཁས་
བླངས་ན་སྔ་ཕྱི་འགལ་བར་འགྱུར་བས་སོ། །
ཤིན་ལྐོག་ལ་དཔྱོད་པའི་རྟོགས་ལྡན་ཆོས་ཅན། བསྟན་བཅོས་སམ་ལུང་གི་གནས་

གསུམ་པ་ཤིན་ལྐོག་ལ་རྟོག་དཔྱོད་འཕོ་བ་ན་ལུང་ཁས་ལེན་པར་རིགས་པ་དང་ལྡན་པ་ཡིན་
ཏེ། དེར་ཁས་མ་བླངས་ན་ཤིན་ལྐོག་ལ་དཔྱོད་པའི་སྐབས་ཀྱི་རྟེན་མེད་པས་སོ། །
ལུང་ཁས་བླངས་པའི་དུས་དེར་ཡང་ཆོས་ཅན། སྐབས་ཀྱི་བསྒྲུབ་བྱའི་ཆོས་དང་ནི་མེད་
ནི་མི་འབྱུང་བའི་འབྲེལ་ཡུལ་ལ་གནོད་པའི་རྟགས་དེ་དེ་བསྒྲུབ་ཀྱི་རྟགས་ཡང་དག་ཡིན་པ་
སྤང་བར་བྱ་བ་ཡིན་ཏེ། དེས་དེ་ལ་གནོད་ན་དེ་སྒྲུབ་ཀྱི་བསྒྲུབ་བྱའི་ཆོས་དངོས་ལ་གནོད་པས་
སོ། །ཆོས་ཅན་འབྲེལ་མེད་ཀྱི་ལུང་དོན་གཞན་ལ་གནོད་པས་སྐབས་ཀྱི་བསྒྲུབ་བྱའི་ཆོས་
དངོས་ལ་གནོད་པ་མིན་ཏེ། ཡིན་ན་བྱས་པས་དྲི་ནམ་ཡོན་ལ་གནོད་པས་སྒྲ་མི་རྟག་སྒྲུབ་ཀྱི་
འདོད་ཡུལ་ལ་གནོད་པ་སོགས་སྐྱོན་ཐུག་མེད་དུ་འགྱུར་བས་སོ། །ཡུལ་གང་ལ་དཔྱོད་ཀྱང་
ལུང་ཁས་ལེན་དགོས་ཞེ་ན། 
ཤེས་བྱ་ཆོས་ཅན། སྔོན་ལྐོག་ལ་དཔྱོད་ལ་ཀུན་ལ་ལུང་ཁས་ལེན་མི་དགོས་པར་ཐལ། 
བསྟན་བཅོས་དག་བཟུང་ཞེས་ལུང་འདི་གང་གིས་བྱས་ཏེ། དེ་དགོས་པའི་རིགས་པ་ཡང་དག་
མེད་པས་སོ། །གྲུབ་མཐའ་སྟེ། ལུང་ལ་བློ་ཁ་མི་ཕྱོགས་པའི་ཕྱུགས་རྫི་ཆོས་ཅན། ཁྱོད་ཀྱིས་
དུ་བའི་རྟགས་ལས་ལ་ལ་མེ་རྟོགས་པར་མི་འགྱུར་བར་ཐལ། ལུང་སྒྲུབ་བྱེད་དུ་ཁས་མི་ལེན་
པ་དེ་ནིའོ། །ལུང་དང་ལྷན་ཅིག་སྐྱེས་པས་སམ་སྐྱོན་ཡོན་མཐོང་ནས་ཡིན་ཏེ། དང་པོ་ལྟར་
ན། དེ་འདྲའི་སྐྱེ་བོ་ཆོས་ཅན། རང་སྐྱེས་དུས་ཉིད་ནས་ལུང་དང་རང་ཆས་སུ་འབྲེལ་པར་སྐྱེས་
པས་དཔྱོད་པ་ཀུན་ལ་ལུང་ཁས་ལེན་དགོས་པ་མ་ཡིན་པར་ཐལ་རེང་པོ་སྟེ་རང་སྐྱེ་དུས་ཉིད་
ནས་ལུང་དང་རང་ཆས་སུ་མ་འབྲེལ་བར་སྐྱེས་པས་སོ། །གཉིས་པ་ལྟར་ན། 
ཆོས་ཅན་ལུང་གི་སྐྱོན་ཡོན་ཚད་མས་མཐོང་ནས་སྤྱོད་པ་ཀུན་ལ་ལུང་ཁས་ལེན་མི་
དགོས་པར་ཐལ། ལུང་དོན་ཚད་མས་གྲུབ་པའི་ཡོན་ཏན་དང༌། ལུང་ལ་ཚད་མས་གནོད་པའི་
སྐྱོན་མ་མཐོང་བས་སོ། །དེས་ན། ཀྱེ་མ་གྲུབ་མཐའ་མི་ཟད་པའི་གདོན་དང་འདྲ་བ་འདི་ནི་

ཁྱོད་ལ་སུ་ཡིས་བགོས་པ་ཡིན་ཞེས་བཅས་སོ། །
གལ་ཏེ་ནས་འགྱུར་ཞེ་ན་ལ་མཐུན་རྐྱེན་པའི་སྟེང་དུ་ལུང་དོན་ཀུན་གྱིས་ཁྱབ་པ་གྲུབ་
པའི་རྟགས་གཅིག་ཁོ་ན་རྟགས་ཡང་དག་ཡིན་པས་ལུང་དོན་གཅིག་ལ་གནོད་ན་རྟགས་
འགལ་བ་ཡིན་ནོ། །ཞེ་ན། ཤེས་བྱ་ཆོས་ཅན། རྟག་ཡང་དག་མེད་པར་ཐལ། རྟག་དངོས་
ལ་སོགས་པའི་ལུང་དོན་ཀུན་གྱིས་མཐུན་དཔེའི་སྟེང་དུ་ཁྱབ་པའི་རྟགས་འདི་ནི་འཇིག་རྟེན་
འདས་ལུགས་ཏེ་མེད་པས་སོ། །ཁྱབ་བསལ་ལོ། །སྒྲ་ཆོས་ཅན་ཁྱོད་ལ་ཆོས་ཏེ་རྟག་པ་ནམ་
ཡོན་མ་གྲུབ་པས། མི་རྟག་པ་མ་གྲུབ་པར་ཇི་ལྟར་འགྱུར་ཏེ། མི་འགྱུར་བར་ཐལ། རྟག་པ་
ནམ་ཡོན་ཏེ་མི་རྟག་པ་དང་འབྲེལ་མེད་ཅི་ཡང་མིན་པས་སོ། །
བྱས་པ་ཆོས་ཅན། སྒྲ་རྟག་པ་ནམ་ཡོན་ལ་གནོད་ཀྱང་སྒྲ་མི་རྟག་སྒྲུབ་ཀྱི་རྟགས་སྐྱོན་
ལྡན་ཇི་ལྟར་ཡིན་ཏེ་མ་ཡིན་པར་ཐལ། དེ་ལ་གནོད་ཀྱང་སྒྲ་ལ་མི་རྟག་པ་བསྒྲུབ་པའི་ཚུལ་
གསུམ་ཡིན་པས་སོ། །
ལུང་དོན་ཀུན་གྱིས་མ་ཁྱབ་ཀྱང་ཆོས་ཅན་དེ་ཡི་ཆོས་སུ་ལུང་ལས་བཤད་པ་ཀུན་གྱི་
མཐུན་དཔེ་ལ་ཁྱབ་པ་བསྟན་དགོས་སོ་ཞེ་ན། ཚིག་ཆོས་ཅན་རང་སྨྲ་བ་པོའི་སྐྱེས་བུ་སེམས་
ལྡན་སྒྲུབ་ཀྱི་རྟགས་ཡང་དག་མ་ཡིན་པར་ཐལ། ཆོས་སྐྱེས་བུའི་ཆོས་སུ་བཤད་པའི་དོན་དམ་
པའི་སྐྱེས་བུ་རྟག་པ་སོགས་ཀྱིས་བཤད་མཐུན་དཔེའི་སྟེང་དུ་ཁྱབ་པ་འགྲུབ་པ་མེད་པའི་ཕྱིར། 
དུ་བ་ཆོས་ཅན་ལ་ལ་མེ་དཔོག་མི་ནུས་པར་ཐལ། ཆོས་ཅན་ལའི་ཆོས་ད་ལྟར་གྱི་མེ་དང་ཡུལ་
འདི་ཡི་རྩྭ་ཡི་མེ་སོགས་ཀྱིས་མཐུན་དཔེའི་སྟེང་དུ་མ་ཁྱབ་པས་སོ། །
མི་འཁྲུལ་ནས་ལྡོག་པ་མ་ཡིན་ལ། བྱས་པ་ཆོས་ཅན། སྒྲ་རྟག་པ་ལ་གནོད་པས་མི་རྟག་
པ་ལ་འབྲེལ་པ་ལྡོག་པ་མ་ཡིན་པར་ཐལ། གནོད་ཀྱང་མི་རྟག་པ་ལ་བདག་གཅིག་ཏུ་འབྲེལ་
བས་སོ། །དུ་བ་ཆོས་ཅན། དུ་ལྡན་ལ་མེ་མེད་ལ་གནོད་པས་མེ་ལ་འབྲེལ་བས་ལྡོག་པ་མིན་

ཏེ། གནོད་ཀྱང་མེ་ལ་དེ་བྱུང་དུ་འབྲེལ་བས་སོ། །ལུང་ལ་རྟགས་ཀྱིས་གནོད་ན་ལུང་ཤེས་པའི་
ངོར་ཡང་རྟགས་སུ་མི་འགྱུར་ཞེ་ན། 
དེ་ནི་འདོད་ནས་འགྱུར་མ་ཡིན་ལ། བྱས་པ་ཆོས་ཅན། ལུང་ཤེས་པའི་རང་གི་ཕྱིར་རྒོལ་
གྱི་ངོར་ཡང་ཁྱོད་སྒྲ་མི་རྟག་སྒྲུབ་ཀྱི་རྟགས་ཡང་དག་ཡིན་པར་ཐལ། དེ་ཡི་ངོར་ཡང་དེ་སྒྲུབ་
ཀྱི་ཚུལ་གསུམ་ཡིན་པས་སོ། །ལུང་དོན་ལ་གནོད་བྱེད་འགོད་པའི་རྒོལ་བ་ཚར་བཅད་ཡིན་
ཞེ་ན། 
གཏན་ཚིགས་ནས་ཅི་བྱས་ལ། བྱས་པར་སྒྲ་མི་རྟག་པར་སྒྲུབ་བྱེད་ཀྱི་སྔར་རྒོལ་ཆོས་
ཅན། བྱས་པ་སྒྲ་རྟག་པའི་གནོད་བྱེད་དུ་བཀོད་པའི་ཆ་ཁོ་ན་ནས། ཁྱོད་རྒོལ་བ་ཚར་བཅད་
ཀྱི་གནས་མིན་པར་ཐལ། ཁྱོད་ཀྱིས་བྱས་པ་དེ་དེ་ཡི་གནོད་བྱེད་དུ་བརྗོད་དམ་བརྗོད་ཀྱང་
རུང༌། དེས་དེ་ལ་དངོས་པོའི་སྟོབས་ཀྱིས་གནོད་པས་སོ། །གནོད་བྱེད་དུ་བརྗོད་རུང་མ་
བརྗོད་རུང་དངོས་པོའི་སྟོབས་ཀྱིས་གནོད་དམ་མ་བརྗོད་ན་མི་གནོད་པ་ལ་བརྗོད་པས་དེས་
དེ་ལ་གནོད། དང་པོ་ལྟར་ན། 
དེས་རྗོད་ནས་དེ་སྐྱེད་མིན་ལ། བྱས་པ་ཆོས་ཅན། དེ་ཡི་སྔར་རྒོལ་དེས་སྒྲ་རྟག་པའི་
གནོད་བྱེད་དུ་མས་བརྗོད་ན་དེ་ལ་མི་གནོད་པ་ལ། དེས་དེར་བརྗོད་པའི་ཉེས་པ་ཁོ་ན་ལ་
སྒྲ་རྟག་པ་ནམ་ཡོན་ལ་གནོད་བྱེད་དུ་གསར་དུ་སྐྱེས་པ་མ་ཡིན་པར་ཐལ། དེ་ལ་དངོས་པོའི་
སྟོབས་ཀྱིས་གནོད་པས་སོ། །བསལ་པ་ཁས་སོ། །
གཉིས་པ་གལ་ཏེ་ཁས་བླངས་པའི་དོན་ལ་མ་བརྟགས་པར་གནོད་བྱེད་བརྗོད་པའི་ཕྱིར་
རྒོལ་བ་དེ་སྐྱོན་ཅན་ནོ་ཞེ་ན། གལ་ཏེ་ནས་སྐྱོན་ཅན་ཡིན་ལ། དེ་ཡི་སྔར་རྒོལ་ཆོས་ཅན། དེ་ཡི་
གནོད་བྱེད་དུ་བརྗོད་པའི་ཆ་ནས། ཚར་བཅད་འབབ་པའི་མི་རིག་པ་ཅུང་ཟད་ཀྱང་བྱེད་པ་མ་
ཡིན་པར་ཐལ། དེ་དེའི་གནོད་བྱེད་དུ་མ་བརྗོད་ཀྱང༌། དེས་དེ་ལ་གནོད་པས་སོ། །འདོད་ན། 

ཆོས་ཅན་དེ་ལྟར་བརྗོད་པའི་ཆ་ཁོ་ན་ནས་རྒོལ་བ་སྐྱོན་ཅན་མ་ཡིན་པར་ཐལ་ལོ། །འོ་ན་དོན་
ལ་མ་གྲུབ་པ་ལ་སོགས་པའི་རྟགས་འགོད་པའི་རྒོལ་བ་སྐྱོན་དུ་མི་འགྱུར་རོ། །ཞེ་ན་སྒྲ་མི་
རྟག་སྒྲུབ་ཀྱི་རྟགས་ཡང་དག་འགོད་དགོས་པ་ན། དེ་མ་བཀོད་པར་མིག་གི་བཟུང་བྱ་དེ་སྒྲུབ་
ཀྱི་རྟག་ཡང་དག་ཏུ་རློམས་ནས་འགོད་པའི་སྔར་རྒོལ་ཆོས་ཅན། རྒོལ་བ་སྐྱོན་ཅན་དུ་འགྱུར་
ཏེ། དེ་སྒྲུབ་ཀྱི་རྟགས་ཡང་དག་འགོད་དགོས་པ་ན། དེ་མ་བཀོད་པར་དེ་སྒྲུབ་ནུས་ཀྱི་དོན་
མེད་པའི་རྟགས་ལྟར་སྣང་དུ་བརྗོད་པའི་རྒོལ་བ་ཡིན་པས་སོ། །དོན་མེད་ཅེས་པའི་རྟགས་
སྒྲུབ་པ་མིག་གི་བཟུང་བྱ་ཆོས་ཅན། སྒྲ་མི་རྟག་སྒྲུབ་ཀྱི་རྟགས་ལྟར་སྣང་ཡིན་ཏེ། འདོད་ཡུལ་
སྒྲ་མི་རྟག་པར་སྒྲུབ་པའི་ནུས་པ་མེད་པས་སོ། །
དེ་བསྒྲུབ་ནས་མ་ཡིན་ལ། སྒྲ་མི་རྟག་སྒྲུབ་གྱི་སྔར་རྒོལ་དེ་ཆོས་ཅན། བྱས་པ་སྒྲ་མི་རྟག་
པའི་རྟགས་སུ་བཀོད་པ་འདིར་བྱས་པས་སྒྲ་རྟག་པ་ནམ་ཡོན་ལ་གནོད་ཀྱང་ཁྱོད་རྒོལ་བ་
ཚར་བཅད་མིན་ཏེ་བྱས་པ་སྒྲ་མི་རྟག་པར་བསྒྲུབ་ནུས་པས་སོ། །
གལ་ཏེ་ནས་ལུགས་ཡིན་ནོ་ལ། བྱས་པ་ཆོས་ཅན། སྒྲ་རྟག་པ་ནམ་ཡོན་ཁྱོད་ཀྱིས་སྒྲ་མི་
རྟག་པའི་བསྒྲུབ་བྱ་ཡིན་པས་དེ་ལ་གནོད་པས་སྒྲ་མི་རྟག་པའི་བསྒྲུབ་བྱ་ལ་གནོད་པ་མིན་
ཏེ། དེ་དེ་ཡི་བསྒྲུབ་བྱ་མིན་པས་སོ། །མི་རིགས་པ་བཀག་པས་རིགས་པ་འགོག་པར་བྱེད་དོ། 
། ཞེས་བྱ་བ་རྒྱལ་རིགས་ངན་པའི་ཆོས་ལུགས་དང་འདྲ་བ་ཡིན་ནོ། །
དོན་ཀུན་ནས་ཉམས་འགྱུར་ལ། ཤེས་བྱ་ཆོས་ཅན། རྟགས་ཡང་དག་དང་དེ་ཡི་བསྒྲུབ་བྱ་
མེད་པར་ཐལ། ཕྱི་ནང་གི་ལུང་དོན་ཀུན་རང་གི་བསྒྲུབ་བྱར་ནས། དེ་བསྒྲུབ་པའི་རྟགས་ཡང་
དག་མེད་པས་སོ། །ཁྱབ་པ་ཁས་སོ། ། སྒྲ་ལ་རྟག་པ་ནམ་ཡོན་མིན་པ་བསྒྲུབས་པས་མི་རྟག་
པ་བསྒྲུབ་པ་ལ་མི་གནོད་ན་སྙན་བྱས་སྒྲ་ལ་རྟག་པ་གྲུབ་ན་བྱས་པ་སྒྲ་མི་རྟག་པར་བསྒྲུབ་
པའི་འགལ་བ་ལ་མི་འཁྲུལ་བ་ཅན་གྱི་སྐྱོན་དུ་མི་འགྱུར་ཞེ་ན། 

ཆོས་ཅན་ནས་གནོད་འགྱུར་ལ། སྒྲ་ཆོས་ཅན། རྟག་པར་ཚད་མས་གྲུབ་ན་མི་རྟག་པ་
ཡིན་པ་ལ་གནོད་པར་འགྱུར་ཏེ། རྟག་མི་རྟག་དག་ཏུ་མི་རུང་བའི་ཕྱིར་ཏེ། དེ་གཉིས་ཕན་ཚུན་
སྤང་འགལ་ཡིན་པས་སོ། །
འདིར་ནི་ནས་མ་ཡིན་ལ། མི་རྟག་པ་དང་རྟག་པ་ནམ་ཡོན་མིན་པ་འདི་ཆོས་ཅན། སྒྲ་
དེ་ཁྱེད་གཉིས་གཅིག་ཏུ་གྲུབ་པས་གཅིག་ཏུ་གྲུབ་པ་ལ་གནོད་པ་མེད་དེ། ཁྱོད་སྒྲ་ལ་གཞི་
མཐུན་དུ་འདུ་བས་སོ། །མི་རྟག་པ་དང་ནམ་ཡོན་མིན་པ་དེ་དག་གནོད་བྱ་གནོད་བྱེད་མིན་
ཞིང་མི་རྟག་པ་དེ་ནམ་ཡོན་དང་འབྲེལ་བ་མེད་ཀྱང་བྱས་པས་སྒྲ་རྟག་པ་ནམ་ཡོན་ལ་གནོད་
ན་གཟེགས་ཟན་གྱི་བསྟན་བཅོས་ཀྱི་དོན་གཅིག་སླད་པའི་ཕྱིར་སྒྲ་མི་རྟག་པ་ལ་གནོད་ཅེ་ན། 
ཐམས་ཅད་ནས་འགྱུར་ལ། ཤེས་བྱ་ཆོས་ཅན། བྱས་པས་དྲི་རྟག་པ་བ་ཡོན་དང་རྩོལ་
བྱུང་གིས་སྒྲ་རྟག་པ་ནམ་ཡོན་ལ་གནོད་པའི་འགལ་སྒོ་ནས་ཀྱང་བྱས་པས་སྒྲ་མི་རྟག་པར་
བསྒྲུབ་པའི་གྲུབ་པ་ལ་གནོད་པར་ཐལ། དེ་ཡི་སྒོ་ནས་ཀྱང་གཟེགས་ཟན་གྱི་ལུང་དོན་བཀག་
པས་སོ། །
འབྲེལ་ཡོད་ནས་གནོད་འགྱུར་ཞེ་ན་ལ། ནམ་ཡོན་དེ་སྒྲ་དང་འབྲེལ་པ་ཡོད་ཀྱི་དྲི་དང་
འབྲེལ་པ་མེད་པས་སྒྲ་ཡི་སྟེང་དུ་བྱས་པས་རྟག་པ་ནམ་ཡོན་ལ་གནོད་ན་སྒྲ་མི་རྟག་པ་ལ་
གནོད་ཀྱི་རྟགས་གཞན་གྱི་ཆོས་ཅན་དྲིས་སོགས་ཀྱི་སྟེང་དུ་ས་ཡོན་སོགས་ལ་གནོད་པས་དེ་
ལ་གནོད་པ་མིན་ཞེ་ན། 
མ་ཡིན་ཏེ་ནས་དཔྱད་ཕྱིར་རོ་ལ། བྱས་པ་ཆོས་ཅན། དྲི་རྟག་པ་ས་ཡོན་བཀག་པས་
ཀྱང་དེ་ཡི་རྟགས་འགལ་བར་ཐལ། དེ་ཡང་དེ་ཡི་འདོད་ཡུལ་གྱི་བསྒྲུབ་བྱ་ཡིན་པའི་ཕྱིར། དེ་
གཟེགས་ཟན་གྱི་ལུང་ལས་བཤད་པས་སོ། །ཁྱབ་པ་ཁས་སོ། །
མེད་ན་ནས་བྱས་ལའང་མཚུངས་སོ་ལ། ཤེས་བྱ་ཆོས་ཅན། རྩོལ་བྱུང་གི་དྲི་རྟག་པས་ས་

ཡོན་ལ་གནོད་པས་ཀྱང་བྱས་པས་སྒྲ་མི་རྟག་སྒྲུབ་ཀྱི་འདོད་ཡུལ་ལ་གནོད་པར་ཐལ། གནོད་
པས་ཀྱང་བྱེ་བྲག་པའི་ལུང་དོན་གཅིག་བཀག་པར་མཚུངས་པས་སོ། །ཁྱབ་པ་ཁས་སོ། །
གཉིས་པ་ལ་གཉིས། འདོད་པ་བརྗོད་པ་དང༌། སུན་འབྱིན་བཤད་པའོ། །དང་པོ་ནི། 
གལ་ཏེ་རྒོལ་བས་བསྟན་བཅོས་ཁས་བླངས་ན་དེ་ཡི་ཕྱིར་བསྟན་བཅོས་ལ་བཤད་པར་མཐོང་
བ་མ་ལུས་པ་ཀུན་རྒོལ་བའི་རྟགས་སྦྱོར་གཅིག་གི་བསྒྲུབ་བྱ་ཡིན་ཞེས་ཀུན་བཏུས་བཤད་
བྱེད་དང་བྱེ་བྲག་པ་ཟེར་རོ། །
གཉིས་པ་ལ་དོན་དངོས་དང་སྐྱོན་སྤོང་དགག་པའོ། །དང་པོ་ནི། དཔེ་དང་ནས་ཐལ་བར་
འགྱུར་ལ། སྒྲ་མི་རྟག་སྟེ་མིག་གི་བཟུང་བྱ་ཡིན་པའི་ཕྱིར། བློ་བཞིན་ཞེས་སོགས་དཔེ་རྟགས་
མ་གྲུབ་པ་བརྗོད་པའི་ཚིག་ཆོས་ཅན། ད་ལྟ་གཞན་དོན་རྟགས་ཀྱི་དམ་བཅར་ཐལ། རང་གི་
བསྟན་བྱ་ལུང་ལས་བཤད་པ་ཞིག་བརྗོད་པས་སོ། །དཔེ་མ་གྲུབ་ན་ཆོས་ཅན་ད་ལྟ་གཞན་
དོན་བསྒྲུབ་བྱ་ཐལ། ལུང་ལས་བཤད་པས་སོ། །
གཉིས་པ་ནི། གལ་ཏེ་སྒྲུབ་བྱེད་ཉིད་དུ་བརྗོད་པའི་དཔེ་རྟགས་མ་གྲུབ་པ་བསྒྲུབ་བྱ་མ་
ཡིན་དེ་ཡིན་པ་དགག་པའི་དོན་དུ་རིགས་སྒོར་འདོད་པ་དང༌། ཀུན་བཏུས་སུ་ཁོ་ན་སྨོས་པའི་
ཕྱིར་ཞེ་ན། དཔེ་རྟགས་མ་གྲུབ་པ་ཆོས་ཅན། ད་ལྟ་གཞན་དོན་བསྒྲུབ་བྱ་ཡིན་པ་འདོད་པ་དང་
ཁོ་ནའི་ཚིག་ཙམ་ལས་ལྡོག་པ་མ་ཡིན་པར་ཐལ། ད་ལྟ་གཞན་དོན་བསྒྲུབ་བྱར་རིགས་པ་ཐོབ་
པའི་ཕྱིར་ཏེ། ལུང་ལས་བཤད་པའོ། །དཔེ་རྟགས་མ་གྲུབ་པ་བསྒྲུབ་བྱ་མ་ཡིན་ཏེ། སྔར་རྒོལ་
བས་བསྒྲུབ་བྱར་མི་འདོད་པས་སོ། །ཞེ་ན། 
རྒོལ་བ་ནས་མིན་ལ། རྟག་པ་ནམ་ཡོན་ཆོས་ཅན། སྒྲ་མི་རྟག་པར་བསྒྲུབ་པའི་འདོད་
ཡུལ་གྱི་བསྒྲུབ་བྱ་མིན་པར་ཐལ། དེ་ཡི་སྔར་རྒོལ་བས་དེ་ཡི་བསྒྲུབ་བྱར་མི་འདོད་པས་སོ། 
། འདོད་ན། 

དེ་ཚེ་ནས་འགལ་ལ། ཆོས་ཅན་དེ་ཡི་བསྒྲུབ་བྱ་ཡིན་པའི་སྒོ་ནས་བྱས་པ་ཁྱོད་ལ་གནོད་
པས་བྱས་པ་དེ་དེ་སྒྲུབ་ཀྱི་རྟགས་ཅི་ཞིག་འགལ་ཏེ་འགལ་བ་མ་ཡིན་པར་ཐལ། ཁྱོད་དེ་ཡི་
བསྒྲུབ་བྱ་མིན་པས་སོ། །
གསུམ་པ་ལ་གཉིས། རང་སྒྲ་སྨོས་པ་དོན་མེད་འགྱུར། ཡོད་པར་འདོད་པའི་གཞན་ལན་
དགག་པའོ། །དང་པོ་ནི། ལུང་དོན་ཐམས་ཅད་བསྒྲུབ་བྱ་ཡིན་ཞིང༌། རང་ཉིད་ཀྱི་སྒྲས་ཀྱང་དེ་
ལྟར་སྟོན་ན། ལྔ་ལྡན་གྱི་རང་ཉིད་ཀྱི་སྒྲ་ཆོས་ཅན། བསྒྲུབ་བྱའི་མཚན་ཉིད་ལྔ་ལྡན་གྱི་ཚིག་
ལྔའི་ཡ་གྱལ་དུ་བཀོད་པ་དོན་མེད་པར་ཐལ། ཕྱོགས་ཀྱི་མཚན་ཉིད་ལས་ཕྱི་རོལ་དུ་འགྱུར་
བའི་བརྗོད་བྱ་ཅན་ཡིན་པས་མ་གྲུབ་ན་ལུང་དོན་ཀུན་རྟགས་གཅིག་གི་བརྗོད་བྱར་སྟོན་པ་
བུད། གཉིས་པ་ལ་གསུམ། ལུང་ལས། འཇུག་འདོད་འདི་སྐུང་ཡིག་དཔྱོད་པ་འཇུག་པའི་
དོན་དུ། གྲགས་ཟིན་རྟེན་དུ་ཤེས་པའི་དོན་དུ། ཆོས་ཅན་བསྒྲུབ་བྱར་གཅོད་པའི་དོན་དུ་སྨོས་
པ་དགག་པའོ། །
དང་པོ་ནི་རྩོད་དུས་སུ་སྔར་ཁས་བླངས་པའི་བསྟན་བཅོས་ནོར་ནས་བསྟན་བཅོས་
གཞན་ལ་རྒོལ་བ་རང་གི་འདོད་པ་ཙམ་གྱིས་འཇུག་པ་ལས་འགལ་བ་མེད་དོ་ཞེས་རྟོགས་
པའི་དོན་དུ་རང་ཉིད་སྨོས་ཞེ་ན། 
འོ་ན་ནས་གང་ལས་ཡིན་ལ། དེ་ཡི་རང་སྒྲ་ཆོས་ཅན་རྩོད་དུས་སུ་རྒོལ་བ་བསྟན་བཅོས་
ལ་འདོད་པས་འཇུག་ནུས་པར་རྟོགས་པའི་ཆེད་ཁོ་ནར་ལྔ་ཡ་གྱལ་དུ་སྨོས་དགོས་ཏེ་མི་
དགོས་པར་ཐལ། དེ་དེ་ལྟར་ནུས་སམ་སྙམ་པའི་དགོས་པ་ཡོད་ན། དེ་ལྟར་སྨོས་པར་རིགས་
པ་ཡིན་པ་ལ། དེ་ལྟར་མི་ནུས་སྙམ་པའི་དགོས་པ་མེད་པའི་ཕྱིར། དེ་ཡི་རྒྱུ་མཚན་རྒོལ་བ་
རྟོག་ལྡན་རང་ཉིད་འདོད་པས་ལྟོས་གཞན་འཛིན་པ་ཚད་མས་བཀག་གམ་མ་བཀག དེ་ནི་
ཚད་མས་བཀག་པ་མེད་ཅེ་ན། 

འཛིན་ནས་ནུས་ལ། རྒོལ་བ་རྟོག་ལྡན་ཆོས་ཅན། ཁྱོད་བསྟན་བཅོས་འདོད་པས་འཛིན་
ནུས་པར་ཤེས་པའི་ཆེད་ཁོ་ནར་ལྔ་ཡི་ཡ་གྱལ་དུ་རང་སྒྲ་སྨོས་མི་དགོས་པར་ཐལ། དེ་ཡི་དོན་
དུ་དེ་མ་སྨོས་ཀྱང་རང་གི་འདོད་པས་བསྟན་བཅོས་གཞན་ངེས་པར་འཛིན་པའི་ཕྱིར། དང་པོ་
ལྟར་ན། 
གལ་ཏེ་ནས་འཇུག་པར་འགྱུར་ལ་ཆོས་ཅན། རང་ཉིད་ཀྱི་ཚིག་ཙམ་ལས་རང་གི་འདོད་
པ་ཙམ་གྱིས་བསྟན་བཅོས་གཞན་འཛིན་པར་མི་འགྱུར་བར་ཐལ། རང་གི་འདོད་པས་བསྟན་
བཅོས་གཞན་འཛིན་པ་ཚད་མས་བཀག་པས་སོ། །གཉིས་ཀའི་རྟགས་བསལ་ལོ། །ཆོས་
མཆོག་ལྟར་ན། ཆོས་ཅན་དང་བསམ་པ་འཛིན་པ་གང་གིས་ལྡོག་པར་ནུས་ཀྱི་སྦྱོར་བ་སྔ་མ་
ལྟར་བྱས་ནས་བསྟན་བཅོས་གཞན་དེ་ཡི་དོན་ཚད་མས་བཀག་པ་མེད་ན་རང་ཉིད་མ་སྨོས་
ཀྱང་ཁྱོད་ཀྱིས་བསྟན་བཅོས་གཞན་འཛིན་པ་གང་གིས་ཀྱང་ལྡོག་མི་ནུས་པར་འཛིན་ཅིང་དེ་
ཚད་མས་བཀག་ན་རང་ཉིད་ཀྱི་ཚིག་ཙམ་ལས་བསྟན་བཅོས་གཞན་ལ་འཇུག་པར་མི་བྱེད་
པའི་ཕྱིར་ཞེས་སོ། །
དེ་དག་ནས་ཅིས་མི་ཐོབ་ལ། རྒོལ་བ་བླུན་པོ་ཆོས་ཅན། ཁྱོད་བསྟན་བཅོས་འདོད་པ་
འཛིན་པའི་ཆེད་ཁོ་ནར་ལྔ་ཡི་ཡ་གྱལ་རང་སྒྲ་སྨོས་མི་དགོས་པར་ཐལ། དེ་ཡི་དོན་དུ་དེ་མ་
སྨོས་ཀྱང་ཁྱོད་སྔར་ཡང་ལུང་རང་གི་འདོད་པ་ཙམ་གྱིས་འཛིན་ཅིང་འཛིན་པ་ལྟར་དུ་ཕྱིས་
ཀྱང་རང་གི་འདོད་པ་ཙམ་གྱིས་བསྟན་བཅོས་གཞན་འཛིན་པ་ཐོབ་པས་སོ། །
འདོད་གནོད་མེད་ནས་མཛད་དོ་ལ། བསྒྲུབ་བྱའི་མཚན་ཉིད་ཀྱི་རང་སྒྲ་ཆོས་ཅན། དོན་
ཡོད་དེ། སྔར་རྒོལ་མི་འདོད་པའི་སྒྲ་རྟག་པ་ནམ་ཡོན་སོགས་སྒྲ་མི་རྟག་སྒྲུབ་ལ་སོགས་པའི་
བསྒྲུབ་བྱ་ཡིན་ནམ། སྙམ་པའི་ལོག་རྟོག་སེལ་བའི་ཆེད་ཡིན་པས་སོ། །ཆོས་ཅན་དེ་སེལ་
ནུས་ཏེ་རྟག་པ་ནམ་ཡོན་སོགས་ལ་གནོད་ཀྱང༌། སྒྲ་མི་རྟག་པ་ལ་སོགས་པའི་འདོད་ཡུལ་

ལ་གནོད་པ་མེད་པ་དང་དེ་དེའི་བསྒྲུབ་བྱ་མིན་པ་དང༌། དེ་ལ་གནོད་པས་དེ་ཡི་བསྒྲུབ་བྱ་ལ་
གནོད་ན་དྲི་རྟག་པ་ས་ཡོན་ལ་གནོད་པས་ཀྱང་སྒྲ་མི་རྟག་པ་ལ་གནོད་པ་སོགས་སྐྱོན་ཐུག་པ་
མེད་པར་བསྟན་པས་སོ། །
གཉིས་པ་ནི། གཞུང་ལུགས་ནས་སྒྲ་བརྗོད་ཟེར་གྱི་དོན། རྟགས་ཡང་དག་གི་རྩོལ་བཞི་
ཆོས་ཅན། རྒོལ་བ་གཉིས་ཀས་མཐུན་སྣང་དུ་གྲུབ་པར་རྟོགས་དོན་དུ་རང་སྒྲ་སྨོས་ཞེ་ན། 
དཔྱད་པ་ནས་གྲུབ་གྱུར་ཏེ་ལ། གཞན་དོན་རྟགས་ཡང་དག་གི་རྩོད་པའི་རྟེན་ཆོས་ཅན་
དེ་ཆོས་ཅན། རྒོལ་བ་གཉིས་ཀས་མཐུན་སྣང་དུ་གྲུབ་པར་རྟོགས་པའི་ཆེད་ཁོ་ནར་ལྔ་ལྡན་
གྱི་རང་སྒྲ་སྨོས་མི་དགོས་པར་ཐལ། མ་སྨོས་ཀྱང་རྒོལ་བ་གཉིས་ཀྱིས་ཁྱོད་ཀྱི་སྟེང་དུ་ཁྱོད་ཀྱི་
ཁྱད་པར་གྱི་ཆོས་ལ་དཔྱད་པ་བྱེད་པའི་སྐབས་ལས་དེ་ལྟར་རྟོགས་པར་འགྱུར་བས་སོ། །
རང་འདོད་ནས་མེད་ཕྱིར་རོ་ལ། རང་སྒྲ་ཆོས་ཅན། རྒོལ་བ་གཉིས་ཀས་མཐུན་སྣང་དུ་
མ་གྲུབ་པའི་ཆོས་ཅན་གཞན་དོན་རྟགས་ཡང་དག་གི་རྩོད་གཞི་ཆོས་ཅན་ཡིན་པ་དཔྱད་པའི་
ཆེད་ཁོ་ནར་ལྔ་ཡི་ཡ་གྱལ་དུ་སྨོས་མི་དགོས་པར་ཐལ། མ་སྨོས་ཀྱང་རྒོལ་བ་གཉིས་པོ་རང་
གི་མཐུན་སྣང་དུ་མ་གྲུབ་པའི་ཆོས་ཅན་གྱི་སྟེང་དུ་དེ་ཡི་ཁྱད་པར་གྱི་རྒོལ་བ་རྩོད་པ་མེད་པའི་
ཤུགས་ཏེ་བཅད་པས་སོ། །
གསུམ་པ་ནི། ཅི་སྟེ་ནས་བརྗོད་ནའི་དོན་ཕྱིར་རྒོལ་གྱིས་གྲུབ་ཟིན་གྱི་ཆོས་ཅན་ཡན་གར་
བ་གཞན་དོན་བསྒྲུབ་བྱ་མིན་པར་རྟོགས་པའི་དོན་དུ་རང་སྒྲ་སྨོས་ཞེ་ན། 
རང་གི་ནས་དེ་རྟོགས་ལ། ཕྱིར་རྒོལ་གྱིས་གྲུབ་ཟིན་པའི་ཆོས་ཅན་ཡན་གར་བ་གཞན་
དོན་བསྒྲུབ་བྱ་མིན་པ་ཆོས་ཅན། ཁྱོད་རྟོགས་པའི་ཆེད་ཁོ་ན་ལྔ་ལྡན་གྱི་རང་སྒྲ་སྨོས་མི་དགོས་
པར་ཐལ། དེ་མ་སྨོས་ཀྱང་བསྒྲུབ་བྱའི་མཚན་ཉིད་ཀྱི་ངོ་བོ་ཞེས་པའི་ཚིག་དེས་ཁྱོད་རྟོགས་
པར་བྱེད་ནུས་པས་སོ། །

གྲུབ་དང་ནས་ལྡན་འགྱུར་ལ། དེ་ཡི་ཚིག་ཟུར་གྱི་ངོ་བོ་ཞེས་པའི་སྒྲ་ཆོས་ཅན། དོན་ཡོད་
དེ་ཕྱིར་རྒོལ་གྱིས་གྲུབ་ཟིན་པའི་ཆོས་ཅན་ཡན་གར་བ་གཞན་དོན་བསྒྲུབ་བྱར་དོགས་པ་
སེལ་བྱེད་ཡིན་པས་སོ། །དེ་ཡི་ཁོ་ནའི་སྒྲ་ཆོས་ཅན། དོན་ཡོད་དེ། སྒྲུབ་བྱེད་དུ་བཀོད་བཞིན་
པ་རྣམས་དེར་སོང་བཞིན་པའི་ངོར་དེ་དུས་ན་གཞན་དོན་བསྒྲུབ་བྱར་དགོས་པ་སེལ་བྱེད་
ཡིན་པས་སོ། །མ་གྲུབ་པའི་ཆོས་ཅན་རང་སྒྲ་ཡིན་པ་སྨོས་ཞེ་ན། 
རྗེས་སུ་ནས་བཤད་པ་ཡིན་ལ། ཆོས་ཅན་རང་མཚན་ཡན་གར་བ་རྟགས་ཡང་དག་གི་
བསྒྲུབ་བྱའི་ཆོས་མིན་པ་ཆོས་ཅན། ཁྱོད་རྟོགས་པའི་ཆེད་ཁོ་ནར་ལྔ་ལྡན་གྱི་རང་སྒྲ་སྨོས་མི་
དགོས་པར་ཐལ། མ་སྨོས་ཀྱང་སློབ་དཔོན་གྱིས་རང་དོན་ལེའུར་རྗེས་དཔག་ཆོས་ཅན་དང་
མཐུན་དཔེ་གཉིས་ཀྱི་སྤྱི་ཡི་ཡུལ་ཅན་དུ་བསྟན་པས་ཁྱོད་རྟོགས་པར་ནུས་པས་སོ། །མ་གྲུབ་
པའམ་གྲུབ་པའི་ཆོས་ཅན། ཡན་གར་བ་རྟགས་ཡང་དག་གི་བསྒྲུབ་བྱའི་ཆོས་ཡིན་པ་དཔྱད་
པ་ཆོས་ཅན། ཁྱོད་ཀྱི་ཆེད་ཁོ་ནར་ལྔ་ལྡན་གྱི་རང་སྒྲ་སྨོས་མི་དགོས་པར་ཐལ། མ་སྨོས་ཀྱང་
སློབ་དཔོན་གྱིས་རང་དོན་ལེའུར་རྗེས་དཔག་སྤྱི་ཡི་ཡུལ་ཅན་དུ་བསྟན་པས། ཁྱོད་བྱེད་ནུས་
པས་སོ། །ཅི་སྟེ་ཆོས་ཅན་བསྒྲུབ་བྱའི་ཆོས་སུ་བྱས་ན། དེ་ལས་སྐྱོན་ཅི་འགྱུར་དྲིས་པས། དེ་
དེར་མི་འགྱུར་ཏེ། རྟགས་ཀྱི་བསྒྲུབ་པར་མི་ནུས་པས་སོ། །དེ་ཅིའི་ཕྱིར་ཞེ་ན། དེ་གྲུབ་ན་སྒྲུབ་
མི་དགོས་ལ་མ་གྲུབ་ན་ཆོས་ཅན་མ་གྲུབ་པས་རྟགས་ཕྱོགས་ཆོས་མེད་པ་དང་མཐུན་དཔེའི་
རྗེས་འགྲོ་མེད་པས་མཐུན་དཔེ་བསྒྲུབ་བྱའི་ཆོས་ཀྱིས་སྟོང་བའི་ཕྱིར་ཞེ་ན། 
འདི་དེ་ནས་འདོད་མིན་ལ། ཆོས་ཅན་མ་གྲུབ་པ་རྟགས་ཕྱོགས་ཆོས་མེད་པ་དང༌། བསྒྲུབ་
བྱའི་ཆོས་མཐུན་དཔེ་རྗེས་འགྲོ་མེད་པས་མཐུན་དཔེ་བསྒྲུབ་བྱའི་ཆོས་སྟོང་བ་འདི་ཆོས་ཅན། 
ཕྱོགས་སྐྱོན་ཁོ་ན་མ་ཡིན་པར་ཐལ། ཕྱོགས་ཆོས་དང་མཐུན་དཔེའི་སྐྱོན་ཡིན་པས་སོ། །ཁྱབ་
སྟེ། ཡན་ལག་ཕྱི་མ་ཕྱོགས་ཆོས་དཔེ་བརྗོད་པ་ལ་ལྟོས་པའི་སྐྱོན་ཡིན་ན་ཕྱོགས་སྐྱོན་དུ་འདོད་

པ་མིན་པས་སོ། །སོ་སོར་སྦྱར་རོ། །དེ་དག་ཕྱོགས་སྐྱོན་ཡིན་ཏེ། ཕྱོགས་ཆོས་སྒྲུབ་མི་ནུས་
པས་སོ། །ཞེ་ན། 
དེ་ལྟར་ནས་གནོད་ཕྱིར་རོ་ལ། འགལ་མ་ངེས་མ་གྲུབ་པའི་རྟགས་ཐམས་ཅད་ཆོས་ཅན་
དེ་སྒྲུབ་ཀྱི་ཕྱོགས་སྐྱོན་དུ་ཐལ། དེའི་ཕྱོགས་སྒྲུབ་མི་ནུས་པས་སོ། །
དེ་ཕྱིར་ནས་བཞིན་ལ། སྒྲ་ཉན་བྱ་མིན་ཅེས་པའི་དམ་བཅའ་ཆོས་ཅན། དམ་བཅའི་སྐྱོན་
ཡིན་ཏེ། དམ་བཅས་ཙམ་གྱིས་དམ་བཅའ་ལྟར་སྣང་དུ་འབྲེལ་བས་སོ། །གཞན་མིན་ཏེ་ལ། 
རྟགས་དཔེའི་སྐྱོན་ཆོས་ཅན། ཕྱོགས་སྐྱོན་ཁོ་ན་མིན་ཏེ་ཕྱོགས་ཀྱི་མཚན་ཉིད་ཀྱིས་བསལ་བྱ་
མིན་པས་སོ། །
བཞི་པ་ནི། རྒྱུ་སོགས་ནས་བཤད་པ་མིན་ལ། བསྒྲུབ་བྱའི་མཚན་ཉིད་ལྔ་ལྡན་ཆོས་ཅན། 
རྟགས་དཔེའི་སྐྱོན་ཁོ་ན་སེལ་བྱེད་མིན་ཏེ། གཞན་དོན་བསྒྲུབ་བྱའི་མ་ཁྱབ་ཁྱབ་ཆེས་སེལ་
བར་བྱེད་པས་སོ། །མ་ཁྱབ་ཁྱབ་ཆེས་གང་གང་གིས་སེལ་ན། 
རང་ཉིད་ནས་བྱེད་པ་ཡིན་ལ། རང་ཉིད་ཁོ་ནས་ངོ་བོ་དང་མ་གསལ་བ་ཞེས་པའི་སྒྲ་
རྣམས་ཆོས་ཅན་ཆོས་འདྲ། རྒོལ་བས་ཁས་མ་བླངས་པའི་ལུང་དོན་དང་དཔེ་རྟགས་མ་གྲུབ་
པ་དང༌། ཕྱིར་རྒོལ་གྱིས་ངེས་ཟིན་མ་བརྗོད་པ་དང༌། ཚད་མས་གནོད་པ་གཞན་དོན་རྟགས་
ཡང་དག་གི་བསྒྲུབ་བྱ་ཡིན་པ་སེལ་བྱེད་ཡིན་པས་སོ། །འདོད་ནས་སེལ་བར་བྱེད་ལ། འདོད་
སྒྲ་ཆོས་ཅན། ཆོས་འདྲ། ཞེ་འདོད་ཀྱི་བསྒྲུབ་བྱ་ཡིན་ན་བསྒྲུབ་བྱ་མིན་པ་སེལ་བར་བྱེད་
པས་སོ། །བསྒྲུབ་བྱར་ནས་མཚན་ཉིད་ལ། བསྒྲུབ་བྱར་འོས་པ་སྔར་རྒོལ་གྱིས་བསྒྲུབ་བྱར་
ཁས་བླངས་པར་འགྱུར་བ་མཚན་གཞི་གཞན་དོན་བསྒྲུབ་བྱའི་མཚན་ཉིད་དུ་མཚོན། དེ་ཡི་
རྣམ་འཇོག་ཡིན་པ་དེ་ཉིད་ཀྱི་ཕྱིར་རིགས་པའི་སྒོ་ལས་བསྒྲུབ་པར་བྱ་བ་ཉིད་དུ་འདོད་པ་ནི། 
ཕྱོགས་སོ་ཞེས་བཤད་དོ། །ཇི་ལྟར་དེ་དེ་ཡི་མཚན་ཉིད་དུ་འགྱུར་ཞེ་ན། དེ་རྣམས་ནས་ཉིད་

མེད་ལ། གྲུབ་ཟིན་སོགས་ཆོས་ཅན། ཁྱོད་ཕྱོགས་ཡང་དག་མ་ཡིན་ཏེ། བསྒྲུབ་བྱའི་མཚན་
ཉིད་ཀྱི་དོན་མ་ཚང་བས་སོ། ། བསལ་བ་གནོད་ལ། ཤེས་བྱ་ཆོས་ཅན། ཚད་མས་བསལ་བ་
ཕྱོགས་མིན་ཏེ། དེ་ལ་གནོད་པ་འབབ་པས་སོ། །
ལྷག་མ་ནས་མེད་ཕྱིར་རོ་ལ། གྲུབ་ཟིན་སོགས་གཞི་ཆོས་ཅན། ཕྱོགས་མ་ཡིན་ཏེ། 
བསྒྲུབ་བྱར་འོས་པ་སྔར་རྒོལ་གྱི་བསྒྲུབ་བྱར་ཁས་བླངས་པ་དེ་མ་ཡིན་པས་སོ། །
གསུམ་པ་ནི། རང་ཉིད་དང་འདོད་སྒྲས་དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་
གཅོད་དེ། དེ་སྔར་རྒོལ་གྱིས་ད་ལྟ་བསྒྲུབ་བྱར་མི་འདོད་པས་སོ། །དེས་ན་ཁོ་ན་སྨོས་པ་དོན་
མེད་ཅེ་ན། བསྒྲུབ་བྱའི་མཚན་ཉིད་ལྔ་ལྡན་འདིར་བསྟན་བྱ་བ་གཙོ་བོར་མ་འབྲེལ་ན་རང་
ཉིད་འདོད་པ་བསྒྲུབ་བྱ་ཡིན་ནོ། །ཞེས་བརྗོད་པ་ཡིས་ཁོ་ན་ཅེས་པའི་ངེས་བཟུང་གི་དོན་མ་
འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་གཞན་དོན་བསྒྲུབ་བྱ་མིན་
པར་རྟོགས་ནུས་ཞིང་ཡིན་པ་གཅོད་ནུས་ཡང་ཀུན་བཏུས་ཀྱི་བསྒྲུབ་བྱའི་མཚན་ཉིད་ལྔ་ལྡན་
གྱི་རང་ཉིད་འདོད་པའི་སྒྲ་ཆོས་ཅན། ཁོ་ན་ཞེས་པའི་ངེས་བཟུང་དང་མ་སྦྱར་ན་མ་འོངས་
པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་གཞན་དོན་བསྒྲུབ་བྱ་ཡིན་པ་
གཅོད་མི་ནུས་ཏེ། མ་སྦྱར་ན་བྱ་བའི་སྒྲ་བསྟན་བྱ་བ་ཁྱོད་ཀྱི་མཐའ་ན་གཙོ་བོར་འབྲེལ་བའི་
རྒྱུ་མཚན་གྱིས་བསྒྲུབ་བྱར་རང་ཉིད་འདོད་པ་བསྟན་པར་བྱ་བ་ཕྱོགས་ཡིན་ཞེས་པ་ཙམ་གྱི་སྒྲ་
ཡིན་པས་སོ། །དེས་ན་མ་འོངས་པ་ན་བསྒྲུབ་བྱར་འགྱུར་རུང་གི་དཔེ་རྟགས་མ་གྲུབ་པ་ད་ལྟ་
བསྒྲུབ་བྱར་ཐལ། སྐྱོན་མེད་ཅེ་ན། ཀུན་བཏུས་ཀྱི་བསྒྲུབ་བྱའི་མཚན་ཉིད་རིང་ཉིད་ཀྱིས་སོ། 
། པའི་སྐད་ཀྱི་བྱིངས་ཨི་ཥ་ལ་རྐྱེན་ནིཥྛ་སྟེ་གྱུར་པ་ཞེས་པའི་དོན་ཡོད་ཀྱང༌། ཞེས་པའི་སྐྱོན་
སྤོང་བར་གཟིགས་ནས་ད་ལྟ་བ་ལས་དུས་གཞན་མ་འོངས་པ་ན་བསྒྲུབ་བྱར་འགྱུར་རུང་གི་
དཔེ་རྟགས་མ་གྲུབ་པ་ད་ལྟ་བསྒྲུབ་བྱ་ཡིན་པ་བཅད་པའི་ཕྱིར་དུ། ཁོ་ནའི་ངེས་བཟུང་བཤད་

པ་ཡིན་ནོ། །ཁོ་ན་ཞེས་པའི་སྒྲ་ཆོས་ཅན། དོན་ཡོད་དེ། དེ་ད་ལྟ་གཞན་དོན་བསྒྲུབ་བྱ་ཡིན་
པ་བཅད་པའི་ཆེད་ཡིན་པས་སོ། །འདོད་སྒྲ་ད་ལྟ་བ་ལ་འཇུག་པ་ཡིན་མོད་དཔེ་རྟགས་མ་
གྲུབ་པ་ད་ལྟ་བསྒྲུབ་བྱར་ཐལ་བའི་སྐྱོན་མེད་ཅེ་ན། ཀུན་བཏུས་ཀྱི་བསྒྲུབ་བྱའི་མཚན་ཉིད་
འདིར་ནི་འདོད་པའི་སྐད་ཀྱི་དབྱིངས་ཨི་ཥ་ལ་རྐྱེན་ནིཥྛ་སྟེ་གྱུར་པ་ཞེས་པའི་དོན་ཡོད་ཀྱང་
ཀུན་བཏུས་ཀྱི་བསྒྲུབ་བྱའི་མཚན་ཉིད་ཀྱི་འདོད་ཚིག་ཆོས་ཅན། ཁྱོད་ད་ལྟར་བའི་དུས་ཁོ་ན་
ལ་འཇུག་པའི་རྒྱུ་མཚན་གྱིས་མ་འོངས་པ་ན་བསྒྲུབ་བྱར་འགྱུར་བའི་དཔེ་རྟགས་མ་གྲུབ་པ་
ད་ལྟ་གཞན་དོན་བསྒྲུབ་བྱ་ཡིན་པ་གཅོད་ནུས་ཀྱི་ཡན་ལག་མ་ཡིན་པར་ཐལ། བསྟན་བྱ་ལ་
གཙོ་བོར་འབྲེལ་བའི་འདོད་ཚིག་ཙམ་ཡིན་པས་སོ། །རིགས་སྒོར་ཡང་ཁོ་ནའི་སྒྲ་སྦྱོར་དགོས་
པར་འགྱུར་ཏེ་མ་འོངས་པར་འཁྲིད་བྱེད་བསྒྲུབ་བྱའི་སྒྲ་ཡོད་ཅེས་པས་སོ། །ཞེ་ན། རིགས་
སྒོར་སྒྲུབ་བྱའི་མཚན་ཉིད་སྟོན་པའི་འདོད་པར་གྱུར་པའི་ཚིག་ཆོས་ཅན། ཁྱོད་ཀྱིས་མ་འོངས་
པ་ན་བསྒྲུབ་བྱར་འགྱུར་བའི་དཔེ་རྟགས་མ་གྲུབ་པ་ད་ལྟ་གཞན་དོན་བསྒྲུབ་བྱ་ཡིན་པ་འགོག་
སྟེ། དེ་དེ་ཡིན་པར་འཕེན་ནུས་ཀྱི་ཡན་ལག་ཡིན་པས་སོ། །
བཞི་པ་ནི། རང་སྒྲ་ཆོས་ཅན། རྒོལ་བ་བསྟན་བཅོས་ལ་འདོད་པས་འཇུག་པའི་དོན་དུ་
རྨོངས་པ་མི་རིགས་པར་ཐལ། ཁྱོད་དེ་དག་རྗོད་བྱེད་མིན་པའི་ཕྱིར། དེས་ན་རང་ཉིད་ཀྱི་སྒྲ་
ཆོས་ཅན། བསྟན་བཅོས་ལ་འདོད་པས་འཇུག་པའི་སོགས་མ་བསྟན་པས་བསྟན་བྱ་མེད་པ་
མིན་ཏེ། བསྟན་བཅོས་ཀུན་ལ་ལྟོས་པ་མེད་པར་སྔར་རྒོལ་བདག་ཉིད་ཀྱི་འདོད་པའི་ཚོགས་
དོན་དེ་ཉིད་ནི་བསྒྲུབ་བྱ་ཉིད་དུ་བསྟན་པའི་ཕྱིར། 
ལྔ་པ་ནི། རང་སྒྲ་དེ་ནི་ཆོས་ཅན། སངས་རྒྱས་པ་མི་འདོད་པའི་རྟག་པ་ནམ་ཡོན་དང་
དོན་གཅིག་ལ་འབྲེལ་བའི་འདོད་པ་མི་རྟག་པ་ལ་གནོད་ཀྱང་སྒྲ་མི་རྟག་པའི་ཕྱོགས་གསལ་
བ་དང་གཏན་ཚིགས་ཀྱི་འགལ་བའི་སྐྱོན་མེད་ཉིད་དུ་བསྟན་ཏེ། གནོད་ཀྱང་ཇི་ལྟར་བསྒྲུབ་

བྱ་དངོས་ལ་གནོད་པ་མེད་པར་བསྟན་པས་སོ། །
གསུམ་པ་ལ་བཞི། སེལ་བྱེད་གང་གིས་མ་བསལ་བ་དང་བཅས་ཏེ་བཤད། བསལ་གཞི་
རང་རྟེན་སྨོས་པའི་ཡོངས་སྤྱོད་ཀྱི་དགོས་པ་བསྟན། ཁྱད་པར་མ་གྲུབ་པ་སོགས་ཕྱོགས་སྐྱོན་
དུ་མི་སྟོན་པའི་རྒྱུ་སྟེ། ཆོས་ཀྱི་ངོ་བོ་གསལ་བས་གཞན་ཡང་བསྟན་པའི་ཚུལ། 
དང་པོ་ལ་བཞི། བསྒྲུབ་བྱ་ཡིན་ནམ་བསལ་དགོས། བསལ་པ་བསྒྲུབ་བྱ་མིན་པར་
བསྟན། བསལ་དབྱེ་ཞར་བྱུང་བཅས་ཏེ་བཤད། བསལ་པ་སོ་སོར་རྒྱས་པར་བཤད་པའོ། །
དང་པོ་ནི། བསྒྲུབ་བྱར་ཁས་པ་དེ་ཡང་མངོན་རྗེས་ཀྱིས་ཚད་མ་དག་གིས་བཀག་པ་མེད་
པ་གཅིག་ཡིན་པར་སློབ་དཔོན་འདོད་དེ། ཀུན་བཏུས་སུ། མངོན་སུམ་དོན་དང་རྗེས་དཔག་
དང༌། །ཡིད་ཆེས་གྲགས་པས་རང་རྟེན་ལའོ། །ཞེས་སོ། 
གཉིས་པ་ནི། གཏན་ཚིགས་ནས་རྟེན་མ་ཡིན་ལ། ཤེས་བྱ་ཆོས་ཅན། གཞན་དོན་རྟགས་
ཡང་དག་གི་བསྒྲུབ་བྱ་ཡིན་ན་ཚད་མས་མ་བསལ་དགོས་ཏེ། ཚད་མས་བསལ་བ་ཡིན་ན་
གཏན་ཚིགས་ཡང་དག་གི་རྟེན་ནུས་ཡུལ་མིན་དགོས་པའི་ཕྱིར་ཏེ་གཞན་དོན་གཏན་ཚིགས་
ཡང་དག་ཡིན་ན་གང་ལ་འགོད་བྱ་སྐྱེས་བུའི་ངོར། ཐེ་ཚོམ་སྟེ་བསྒྲུབ་བྱ་གྲུབ་བསལ་མེད་པ་
གཅིག་དགོས་པས་སོ། །
གསུམ་པ་ནི། ཚད་མ་གཉིས་ཡིན་པས་བསལ་བའི་གཉིས་ཡིན་མོད། བཞིར་ཇི་ལྟར་
འགྱུར་ཞེ་ན། རྗེས་སུ་ནས་བཤད་ལ། ཤེས་བྱ་ཆོས་ཅན། ཚད་མ་གཉིས་སུ་འདུ་ཡང་ཚད་
མས་གནོད་པ་དེ་རྣམ་པ་བཞིར་བཤད་དུ་རུང་སྟེ། གནོད་བྱེད་ཀྱི་ཚད་མ་ལ་མངོན་སུམ་དང་
རྗེས་དཔག་གསུམ་དུ་དབྱེར་ཡོད་པས་སོ། །རྗེ་དཔག་གསུམ་དུ་འབྱེད་ན་ཡིད་ཆེས་དང་
གྲགས་པའི་རྗེ་དཔག་གི་ཡུལ་རྟགས་གཉིས་གང་དུ་འདུ་ཞེ་ན། 
དེ་ལ་ནས་བཏགས་ཏེ་ལ། རྒོལ་བའི་རང་ཚིག་དང་རྒོལ་བས་ཁས་བླངས་པའི་བསྟན་

བཅོས་ཆོས་ཅན། འབྲས་རྟགས་སུ་འདུས་ཏེ། རྒོལ་བས་རང་གི་བསྟན་བྱའི་དོན་གྱི་འབྲས་
བུར་ཁས་བླངས་པའི་སྒོ་ནས་རང་གི་བསྟན་བྱའི་དོན་དེ་དོན་ལ་དེ་ལྟར་གནས་པར་དཔོག་
པའི་ཁས་བླངས་འབྲས་རྟགས་ཡིན་པས་སོ། །ཡིད་ཆེས་རྗེས་དཔག་ཆོས་ཅན། འབྲས་རྟགས་
ལ་བརྟེན་པའི་རྗེས་དཔག་ཏུ་འདུས་ཏེ་ཁས་བླངས་འབྲས་རྟགས་ལས་རང་ཡུལ་རྟོགས་པའི་
རྣམ་རྟོག་ཡིན་པས་སོ། །
འགྲོ་ལ་ནས་རྟགས་ལ། གྲགས་པའི་རྟགས་ཆོས་ཅན། རང་བཞིན་གྱི་རྟགས་སུ་འདུས་
ཏེ། རང་གི་བསྒྲུབ་བྱའི་ཆོས་སྒྲུབ་ཆོས་ལ་བདག་གཅིག་འབྲེལ་བའི་ཚུལ་གསུམ་ཡིན་པས་
སོ། །གྲགས་པའི་རྗེས་དཔག་ཆོས་ཅན། རང་བཞིན་རྟགས་ལ་བརྟེན་པའི་རྗེས་དཔག་ཏུ་
འདུས་ཏེ། གྲགས་རྟགས་ལས་རང་ཡུལ་རྟོགས་པའི་ཚད་མ་ཡིན་པས་སོ། །
བཞི་པ་ལ་བཞི། ཡིད་ཆེས་པས། གྲགས་པས། མངོན་སུམ་གྱིས། རྗེས་དཔག་གིས་
བསལ་པ་རྒྱས་པར་བཤད་པའོ། །དང་པོ་ནི། ཡིད་ཆེས་པ་ནི་གང་ཞེ་ན། 
ཡང་དག་ནས་ཡིད་ཆེས་ལ་རྒོལ་བ་བདག་དང་རྒོལ་བས་ཚད་མར་ཁས་བླངས་པའི་
བསྟན་བཅོས་མཁན་པོ་ཆོས་ཅན། རྒོལ་བས་ཡིད་ཆེས་ཀྱི་གནས་སུ་ཁས་བླངས་ཏེ། ཁྱོད་
ཀྱིས་རང་རང་གི་བསྟན་བྱའི་དོན་དོན་མཐུན་དུ་ངེས་ནས་སྟོན་པའི་ངག་འཇུག་པར་རྒོལ་
བས་མངོན་པར་འདོད་པས་སོ། །
ལུང་དང་རང་ཚིག་ཏུ་ལྷན་གཅིག་ཏུ་འཐད་པའི་རྒྱུ་མཚན་རྒོལ་པའི་རང་ཚིག་དང་རྒོལ་
བས་ཚད་མར་ཁས་བླངས་པའི་བསྟན་བཅོས་ཆོས་ཅན། ཀུན་བཏུས་སུ་སེལ་བྱེད་སྟོན་པའི་
སྐབས་སུ་ཡིད་ཆེས་ཞེས་སྟོན་པའི་ལྷན་ཅིག་བཤད་པ་ལ་རྒྱུ་མཚན་ཡོད་དེ། ཁས་བླངས་
འབྲས་རྟགས་སུ་ཁས་བླངས་པས་དེའི་སྐབས་སུ་དེར་བསྡུས་པས་སོ། །
ཇི་ལྟར་ནས་མི་འགྱུར་བ་ལ། རྒོལ་བའི་རང་ཚིག་ཆོས་ཅན། རྒོལ་བས་བདེན་ཚིག་ཏུ་

ཞེས་ཁས་བླངས་ཏེ་རྒོལ་བས་དེར་ཁས་མི་ལེན་ན་ཉན་པ་པོས་ངག་ཁྱོད་ཀྱི་དོན་རྟོགས་པའི་
ཆེད་དུ་ངག་ཁྱོད་འཇུག་པར་མི་འགྱུར་བ་ལ། དེ་ཡི་ཕྱིར་དུ་ངག་ཁྱོད་འཇུག་པས་སོ། །
དེ་བཞིན་ནས་དཔྱོད་པ་ཡང་ལ། རྒོལ་བ་ཆོས་ཅན། བསྟན་བཅོས་ཚད་མར་ཁས་བླངས་
སྟེ། དེ་དེར་ཁས་མི་ལེན་ན་བསྟན་བཅོས་ལས་དེར་གྲགས་པའི་ཤིན་ལྐོག་གི་ཆོས་ཅན་གྱི་
ཆོས་ལ་དཔྱོད་ཅིང་ཁས་ལེན་པར་མི་རིགས་པ་ལ་བསྟན་བཅོས་ལ་བརྟེན་ནས་དེ་ལ་དཔྱོད་
ཅིང་ཁས་ལེན་པས་སོ། །རྒོལ་བའི་རང་ཚིག་དང་རྒོལ་བས་ཚད་མར་ཁས་བླངས་པའི་བསྟན་
བཅོས་ཆོས་ཅན། ཀུན་བཏུས་སུ་ཡིད་ཆེས་ཞེས་ལྷན་གཅིག་བསྡུད་པའི་རྒྱུ་མཚན་ཡོད་དེ། 
རྒོལ་བས་ཚད་མར་ཁས་བླངས་པར་མཚུངས་པར་མཐོང་བའི་རྒྱུ་མཚན་གྱིས་དེར་བསྡུས་
པས་སོ། །དེ་གཉིས་ལྷན་ཅིག་གི་བཤད་པའི་དགོས་པ་ཅི་ཞེ་ན། 
བསྟན་བཅོས་དེའི་ནས་ལྷན་ཅིག་བཤད་ལ། ཤིན་ལྐོག་སྟོན་པའི་བསྟན་བཅོས་རྣམ་
དག་འདི་ཆོས་ཅན། ཀུན་བཏུས་སུ་རྒོལ་བའི་རང་ཚིག་དང་ཡིད་ཆེས་ཞེས་ལྷན་གཅིག་
བཤད་པ་ལ་དགོས་པ་ཡོད་དེ། ཁྱོད་དང་རྒོལ་བའི་རང་ཚིག་རྒོལ་བས་ཚད་མར་ཁས་བླངས་
སྟོབས་ཀྱིས་གནོད་སྒྲུབ་དུ་མི་འཇུག་པར་མཚུངས་པར་རྟོགས་པའི་ཆེད་དུ་དེར་དེ་དང་ལྷན་
ཅིག་བཤད་པས་སོ། །
དེས་ན་ནས་བསྟན་པ་ཡིན་ལ། རང་ཚིག་འགལ་བ་དང་བསྟན་བཅོས་དང་འགལ་བའི་
དམ་བཅའ་ཆོས་ཅན་ཁྱེད་གཉིས་ལ་གཞལ་བྱའི་དོན་ཅན་གྱི་ཚད་མ་དག་མེད་ཅེས་དཔེར་
བརྗོད་གཅིག་ཏུ་སློབ་དཔོན་གྱིས་བསྟན་པ་ལ་རྒྱུ་མཚན་ཡོད་དེ། རང་ཚིག་བསྟན་བཅོས་
གཉིས་རྒོལ་བས་ཚད་མར་ཁས་བླངས་པས་གནོད་བསྒྲུབ་དུ་བཞག་གི་དངོས་པོའི་སྟོབས་
ཀྱིས་གནོད་བསྒྲུབ་དུ་མི་འཇུག་པར་མཚུངས་པའི་རྒྱུ་མཚན་གྱིས་ཁྱེད་གཉིས་ལ་དེ་གཅིག་ཏུ་
སློབ་དཔོན་གྱིས་བཤད་པས་སོ། །དགོས་པ་ལའང་སྦྱར་རོ། །

ཚད་མ་ནས་ཕྱིར་རོ་ལ། ཡིད་ཆེས་གསལ་བ་འཆད་པ་ན་ཆོས་ཅན། དེ་དེ་གཉིས་ཀྱི་
དཔེར་བརྗོད་དུ་རུང་སྟེ། སྤྱིར་གཞལ་བྱའི་དོན་ཅན་གྱི་ཚད་མ་མེད་ན་བསྟན་བཅོས་རང་ཚིག་
གང་ཡང་བདེན་དོན་ཅན་དུ་མི་རུང་བས་སོ། །
རང་ཚིག་ནས་དཔེ་ལ། དེ་འདྲའི་བདེན་ཞེན་གྱིས་དམ་བཅས་པའི་རྒྱབ་རྟེན་ཚད་མ་ཡོད་
ཚིག་ཆོས་ཅན། རང་ཚིག་འགལ་བའི་དམ་བཅའ་ལ་བསལ་བའི་དཔེ་ཡིན་ཏེ། ཚིག་གཅིག་
ཉིད་བརྗོད་བྱ་དངོས་ཤུགས་འགལ་བ་དམ་བཅས་པའི་ཚིག་ཡིན་པས་སོ། །
ལུང་ལ་ནས་ཡིན་ལ། ཤེས་བྱ་ཆོས་ཅན། ཚིག་དེ་ལུང་དང་འགལ་བའི་དམ་བཅའི་
ཕྱོགས་ཙམ་མཚོན་པའི་དཔེ་ཡིན་ཏེ། གཞལ་བྱ་ཤིན་ལྐོག་བསྒྲུབ་པའི་ཚད་མ་མེད་པར་དམ་
བཅས་པའི་དམ་བཅའ་དེ་བསྟན་བཅོས་དང་འགལ་བའི་དམ་བཅའ་ཡིན་པས་སོ། །དེ་ལ་
གསལ་པའི་དཔེ་ནི། སྦྱིན་སོགས་དཀར་ཆོས་ཚེ་འཕོས་ནས་སྡུག་བསྔལ་སྟེར་བཅས་པའི་
དམ་བཅའ་ཆོས་ཅན། ལུང་དང་འགལ་བའི་དམ་བཅའི་བསལ་བའི་དཔེ་ཡིན་ཏེ། གཞི་ཆོས་
ཅན། ཤིན་ལྐོག་གི་སྟེང་དུ་ཤིན་ལྐོག་སྟོན་པའི་ལུང་རྣམ་དག་གི་དོན་གྱི་བཟློག་ཕྱོགས་དམ་
བཅས་པའི་དམ་བཅའ་ལྟར་སྣང་ཡིན་པས་སོ། །ཆོས་ཅན་ཚད་མས་གྲུབ་པའི་སྟེང་དུ་ལུང་
དང་འགལ་བ་གནོད་གེགས་ཅིར་འགྱུར་ཞེ་ན། 
དེ་ལ་ནས་གེགས་བྱེད་འགྱུར་ལ། དཔྱོད་པ་པའི་སྒྲ་རྟག་སྟོན་གྱི་བསྟན་བཅོས་ཆོས་
ཅན། དཔྱོད་པ་པས་སྒྲ་མི་རྟག་པར་ཚད་མའི་སྟོབས་ཀྱིས་མ་དེ་བཞིན་དུ་སྒྲ་མི་རྟག་པར་དམ་
བཅས་པའི་དམ་བཅའ་ལ་དངོས་པོའི་སྟོབས་ཀྱིས་གནོད་པ་མིན་ཏེ། དེ་དང་ཕན་ཚུན་གེགས་
བྱེད་ཙམ་དུ་འགྱུར་བའི་ཕྱིར་ཏེ། དེ་དང་དམ་བཅའ་འགལ་བ་ནུས་མཚུངས་ཡིན་པས་སོ། །
དཔེར་ན་ང་ཡི་མ་ཤམ་མོ་ཞེས་པའི་རང་ཚིག་བཞིན་དེ་ཡང་ནས་བདག་ལ་ཆོས་ཅན་དང་
ཆོས་གནོད་མ་ཡིན་དང་གཅིག་དེ་དང་དཔྱོད་པ་པའི་རང་ཚིག་སྔ་ཕྱི་འགལ་བ་ཡིན་པས་སོ། །

དེ་དག་ནས་གནོད་བྱེད་འགྱུར་ལ། སྒྲ་མི་རྟག་པར་ཚད་མའི་སྟོབས་ཀྱིས་ངེས་ནས་སྒྲ་མི་
རྟག་པར་དམ་བཅས་པའི་ཚིག་ཆོས་ཅན། སྒྲ་རྟག་པར་བདེན་ཞེན་གྱིས་དམ་བཅས་པའི་ཚིག་
ལ་གནོད་དེ། དེ་ཡི་དོན་གྱི་བཟློག་ཕྱོགས་དམ་བཅས་པའི་རྒྱབ་རྟེན་ཚད་མ་ཡོད་པའི་བདེན་
ཚིག་ཡིན་པས་སོ། །ནུས་པ་མཚུངས་པའི་དམ་བཅའ་ཇི་ལྟར་གནོད་ལ། གནོད་པ་མ་ཡིན་
གཉིས་པོ་དག ། ནུས་པ་མཚུངས་ཕྱིར་དང་གཅིག་གོ། 
དེ་ལྟ་མིན་ན་རིགས་བྲལ་གྱི་དམ་བཅའ་ཇི་བཞིན་དོན་ཅན་གྱི་རྗེས་དཔག་ལ་ནི་ཇི་ལྟར་
གནོད་ལ། སྒྲ་རྟག་སྟོན་གྱི་ལུང་ཆོས་ཅན། རྗེས་དཔག་གིས་གྲུབ་པའི་སྒྲ་མི་རྟག་པའི་དམ་
བཅའ་ལ་མི་གནོད་པར་ཐལ། རྒྱབ་རྟེན་ཚད་མ་མེད་པའི་ལུང་ཡིན་པས་སོ། །
ལུང་རྣམས་ནས་བཟློག་པ་ཡིན་ལ་ཆོས་ཅན། ལུང་རྣམས་ཚད་མ་ཡིན་པའི་རྒྱུ་མཚན་
གྱིས་རྗེས་དཔག་གི་ཡུལ་ལ་གནོད་བྱེད་མ་ཡིན་པར་ཐལ། ལུང་ཚད་མ་ཡིན་པས་སོ། །
དེ་ཡི་ཕྱིར་ནས་འདི་འདོད་ལ་ཆོས་ཅན་དང་རྟགས་དེ་ལ་མ་འོངས་པ་ན་ཆོས་དང་གཅིག་
གོ། རང་གི་དོན་ལ་ལུང་རྣམ་དག་གིས་གྲུབ་པའི་རང་གི་དོན་གྱི་བཟློག་བཟླས་གནོད་དེ
དེས་ན་ནས་ཕྱི་རོལ་འགྱུར་མིན་ལ། ལུང་རྣམ་དག་ཆོས་ཅན། རྟགས་ཡང་དག་ཏུ་འདུས་
ཏེ། རྒོལ་བས་ཚད་མ་འདོད་པའི་སྟོབས་ཀྱིས། རང་གི་དོན་དང་འགལ་བའི་དམ་བཅའ་ལ་
གནོད་པའི་ཚིག་ཡིན་པས་སོ། །
ཡང་ཡུལ་གྱི་ནས་བྱས་པ་ཡིན་ལ་ཆོས་ཅན། དེར་འདུ་ཡང་དངོས་པོའི་སྟོབས་ཀྱི་རྟགས་
དང༌། རྗེས་དཔག་ལས་ཐ་དད་པར་བསྟན་པ་ལ་དོན་ཡོད་དེ་དེ་གཉིས་དང་ཡུལ་གྱི་ཁྱད་པར་
བསྟན་པའི་ཕྱིར་དུ་དེ་གཉིས་ལས་ཐ་དད་དུ་བྱས་པས་སོ། །
དེ་ལྟ་མིན་ན་དངོས་པོའི་སྟོབས་ཀྱི་རྟགས་དང་རྗེས་དཔག་དང་ལུང་རྣམ་དག་ཆོས་ཅན། 
རྟགས་དང་རྗེས་དཔག་གི་བསལ་པའི་གྲངས་བསྟན་པའི་ཆེད་ཁོ་ན་ཀུན་བཏུས་སུ་སེལ་བྱེད་

རྩ་བའི་དབྱེ་བསྡུ་སྟོན་པའི་ནང་དུ་ལ་སོགས་ལོགས་སུ་དངོས་སུ་བསྟན་པར་ཐལ། དེ་ཡིན་
པའམ་ཡུལ་ཐ་དད་དུ་རྟོགས་པའི་ཆེད་དུ་དེར་དེ་ལྟར་དངོས་སུ་བསྟན་པ་གང་རུང་གཅིག་
ཡིན་ནས་ཕྱི་མ་དེ་མིན་པས་སོ། །འདོད་ན་ཐལ་ཆེས་པའམ། འབྲས་རང་མ་དམིགས་པའི་
རྟགས་དང་རྗེས་དཔག་ཀུན་ཆོས་ཅན། དེར་ལ་སོགས་ལོགས་སུ་དངོས་སུ་བསྟན་དགོས་
པར་ཐལ། རྟགས་དང་རྗེས་དཔག་གི་བསལ་པ་ཡིན་པས་སོ། ། གལ་ཏེ་རྟགས་དང་རྗེས་
དཔག་གི་བསལ་དབྱེ་བསྟན་པའི་ཆེད་དུ་ཐ་དད་དུ་བསྟན་པ་མིན་ན། ལོགས་ཤིག་བྱས་པ་
དོན་མེད་འགྱུར་ལ་དངོས་པོའི་སྟོབས་ཀྱི་རྟགས་དང་རྗེས་དཔག་དང་ལུང་རྣམ་དག་ཆོས་
ཅན། དེར་མངོན་སུམ་དོན་དང་ཞེས་སོགས་མངོན་སུམ་དོན་དང་ལོགས་ལོགས་སུ་བསྟན་པ་
དོན་མེད་པར་ཐལ། 
དེ་གཉིས་གང་ཡང་མ་ཡིན་ཞིང་དེ་གང་ཡང་མ་ཡིན་ན། དེ་ལས་གཞན་དེར་ཁྱེད་གཉིས་
སོ་སོར་བསྟན་པ་ལ་དོན་མེད་པས་སོ་འོ་ན་རིགས་སྒོར་རང་ཚིག་བསྟན་བཅོས་ལས་ཐ་དད་
དུ་བསྟན་པ་ལ་དགོས་པ་ཅི་ཡོད་ཅེ་ན། རང་གི་ཚིག་ནས་བྱེད་ཡིན་ལ་རིགས་སྒོར་རང་ཚིག་
བསྟན་བཅོས་ལས་ཐ་དད་པར་བསྟན་པ་ཆོས་ཅན། དགོས་པ་ཡོད་དེ་རྒྱབ་རྟེན་ཚད་མ་མེད་
པའི་ཚིག་སྔ་ཕྱིའམ་དངོས་ཤུགས་འགལ་བ་བརྗོད་པ་དག་གེགས་བྱེད་ཙམ་ཡིན་གྱི་རྒྱབ་རྟེན་
ཚད་མ་ཅན་གྱི་ཚིག་དང་ཤིན་ལྐོག་སྟོན་པའི་བསྟན་བཅོས་རྣམ་དག་ནི་གནོད་བྱེད་དུ་འཇུག་
གོ་ཞེས་རྟོགས་པའི་ཆེད་ཡིན་པས་སོ། །
དེ་ཡི་ནས་གནོད་བྱེད་ཅེ་ན། བསྟན་བཅོས་ཆོས་ཅན། ཆོས་ཅན་ཀུན་གྱི་སྟེང་དུ་རང་དང་
འགལ་བའི་དམ་བཅའ་ལ་དངོས་པོའི་སྟོབས་གྱིས་གནོད་བྱེད་རྒོལ་བས། ཚད་མར་ཁས་
བླངས་པས་སོ་ཞེ་ན། 
གལ་ཏེ་ནས་ཡིན་ནམ་ཅི་ལ། ཆོས་ཅན་དངོས་པོའི་སྟོབས་ཁོ་ནས་གནོད་བྱེད་དུ་འཇུག་

པ་མ་ཡིན་པར་ཐལ། རྒོལ་བས་གནོད་བྱེད་དུ་མི་འདོད་ན་གནོད་བྱེད་མིན་པས་སོ། །
རང་ཚིག་འགལ་ནས་མེད་འགྱུར་ལ། བསྟན་བཅོས་དང་འགལ་བའི་དམ་བཅའ་ཆོས་
ཅན། གེགས་བྱེད་པའི་ཚུལ་གྱིས་འགལ་བར་ཐལ། རང་ཚིག་འགལ་བ་ཡིན་པས་སོ། །རྟགས་
ཁས་སོ། །འདོད་ན། བསྟན་བཅོས་དེ་དངོས་པོའི་སྟོབས་ཁོ་ནས་གནོད་བྱེད་དུ་འཇུག་པ་བུད། 
སྐྱེས་བུའི་ནས་ཚད་མ་ཉིད་ལ། བསྟན་བཅོས་ཆོས་ཅན། རང་དང་འགལ་བའི་དམ་
བཅའ་ལ་དངོས་པོའི་སྟོབས་ཀྱི་གནོད་བྱེད་མིན་པར་ཐལ། སྐྱེས་བུའི་འདོད་པ་ཙམ་གྱིས་
གནོད་བྱེད་ཀྱི་ཚད་མར་བྱས་པས་སོ། །རྟགས་བགསལ་ཁས་སོ། །
དེས་ན་ནས་ཉེས་པ་མེད་ལ། སྒྲ་ཉན་བྱ་ཡིན་པ་དང་སྒྲ་མི་རྟག་ལྟ་བུ་ཆོས་ཅན། བསྟན་
བཅོས་ལ་མ་བརྟེན་པར་མི་རྟོགས་པའི་ཉེས་པ་མེད་དེ། སོ་སྐྱེའི་དངོས་པོའི་སྟོབས་ཀྱི་ཚད་
མས་གྲུབ་པས་སོ། །
ལྐོག་གྱུར་ནས་མི་འཇུག་ལ། ཤིན་ལྐོག་ཆོས་ཅན། སྐྱེ་བོས་ཁྱོད་ལ་དཔྱོད་པ་ན་བསྟན་
བཅོས་ཁས་ལེན་དགོས་ཏེ་ལུང་ཁས་མི་ལེན་ན་སྐྱེ་བོས་ཁྱོད་མི་རྟོགས་ཅིང་སྐྱེ་བོས་རྟོགས་
བྱ་ཡིན་པས་སོ། །ལུང་ཚད་མ་མ་ཡིན་ན་རྟགས་དོན་རྟོགས་པའི་ཆེད་དུ་མི་རུང་ཞེ་ན་བསྟན་
བཅོས་འདི་ལ་རྟགས་དཔྱད་ན་ཕལ་ཆེར་ནི་སྔ་ཕྱི་འགལ་བ་བརྗོད་པ་ཡིན་ཏེ། དེ་ཡང་འདི་
ལྟ་སྟེ། འདི་ལ་ནས་བརྗོད་ཡིན་ན། ལུང་ཆོས་ཅན། ཁྱོད་ཡིན་ན་འཇུག་བྱའི་ལུང་རྣམ་དག་
ཡིན་པས་ལ་མ་ཁྱབ་སྟེ། ཁྱོད་ཡོང་ཡིན་དོན་སྔ་ཕྱི་འགལ་བ་བརྗོད་པ་ཡང་ཡིན་པ་ཡོད་པས་
སོ། །དེ་ཡང༌། འདི་ལྟ་སྟེ་ནས་དག་འགྱུར་པའོ་ལ། རིག་བྱེད་བཞི་ཆོས་ཅན། སྔ་ཕྱི་འགལ་བ་
བརྗོད་ཀྱི་འཇུག་བྱའི་བསྟན་བཅོས་རྣམ་དག་མིན་ཏེ་ཆགས་སོགས་སྡིག་པའི་རྩ་བ་དང་ཁྲུས་
ཀྱིས་སྡིག་པ་རྩད་ནས་དག་པར་བསྟན་པས་སོ། །
མཐོང་དང་ནས་བཟུང་བྱར་བྱ་ལ་བསྟན་བཅོས་ཏེ། སངས་རྒྱས་ཀྱི་གསུང་རབ་ཆོས་ཅན། 

རྟོག་ལྡན་གྱི་བཟུང་བྱའི་འཇུག་བྱ་ཡིན་ཏེ། མཐོང་བ་མངོན་ལྐོག་དང་མ་མཐོང་བ་ཤིན་ལྐོག་
སྟོན་པ་ལ་རིགས་པས་གྲུབ་པ་དང་རང་ཚིག་གིས་གནོད་པ་མེད་པ་སྟེ། དཔྱད་པ་གསུམ་གྱིས་
དག་པའི་ལུང་ཡིན་པས་སོ། །ཕྱིར་སྤྱོདདཔྱོད་འཇུག་འགྱུར་ལ་ལུང་ལ་སྤྱོདདཔྱོད་པ་ཆོས་
ཅན། དགོས་པ་ཡོད་དེ། དཔྱད་པ་གསུམ་གྱིས་དག་པའི་ལུང་ལ་རྟོགས་ལྡན་འཇུག་པའི་ཆེད་
ཡིན་པས་སོ། །
གཉིས་པ་ལ་དྲུག་ལས། དང་པོ་རུང་བས་ཁྱབ་ཅིང་གྲགས་པས་རྟགས་པ་ནི། སྐྱེས་བུའི་
ནས་བཀག་མེད་ལ་འདོད་སྒྲས་ཏེ། ཟླ་བ་ཞེས་པའི་སྒྲ་ཆོས་ཅན། ཁྱོད་ཀྱིས་བརྗོད་རུང་དོན་
ཐམས་ཅད་ལ་བཀག་པ་མེད་དེ། སྐྱེས་བུའི་བརྗོད་འདོད་ཀྱི་དབང་གིས་འཇུག་པའི་ཚིག་ཡིན་
པས་སོ། །ཕྱིར་ན་གནོད་མེད་ལ་ཆོས་ཅན། དོན་ཐམས་ཅད་ཀྱི་བརྗོད་དུ་རུང་བ་ལ་གནོད་པ་
མེད་དེ། དེ་བཀག་པ་མེད་པས་སོ། །ངག་ནས་ཡིད་ཆེས་ཡིན་ལ། རི་བོང་ཅན་ཆོས་ཅན། ཟླ་
བའི་སྒྲས་བརྗོད་རུང་མ་ཡིན་པ་ལ་གྲགས་པའི་དོན་གྱིས་གནོད་དེ། ཁྱོད་ལ་ཟླ་བའི་ངག་སྟེ་
སྒྲ་དེ་བརྡ་མཐུན་པའི་འཇིག་རྟེན་སྐྱེ་བོ་རྣམས་ཀྱིས་འདོད་པ་རྣམ་རྟོག་ཡིད་ཆེས་པའི་གཏིང་
ཚུགས་པའི་ཚུལ་གྱིས་གྲུབ་པས་སོ། །
ཐ་སྙད་ལས་ནས་བརྗོད་ལ། ཟླ་བའི་སྒྲས་བརྗོད་རུང་དེ་ཆོས་ཅན། གྲགས་པ་ཞེས་
བཏགས་པའི་རྒྱུ་མཚན་ཡོད་དེ། ཟླ་བ་ཟླ་བ་ཞེས་པའི་བརྗོད་པ་སྒྲ་ཡི་ཐ་སྙད་ཙམ་གྱིས་གྲུབ་
ཅིང་བཞག་ལ་རྟོག་དཔྱོད་ཡིད་ཀྱི་ཐ་སྙད་ཀྱི་སྦྱར་བས་སོ། །
གཉིས་པ་ཞར་ལ་གནོད་བྱེད་དངོས་ཉིད་བཤད་པ་ནི། བརྗོད་རུང་གིས་བརྗོད་མི་རུང་
ལ་གནོད་ཀྱི་མངོན་སུམ་སོགས་ཀྱིས་དམ་བཅའ་ལྟར་སྣང་གི་དོན་ལ་ཇི་ལྟར་གནོད་ཅེ་ན། 
མངོན་སུམ་སོགས་ནས་བཏགས་ནས་བརྗོད་ལ། སྒྲ་རང་མཚན་འཛིན་པའི་མངོན་སུམ་
ཆོས་ཅན། སྒྲ་རང་མཚན་ཉན་བྱ་མིན་པ་དང་དངོས་སུ་འགལ་ནས་གནོད་པ་མིན་ཏེ། ཁྱོད་

ཀྱི་གཞལ་བྱ་སྒྲ་རང་མཚན་ཉན་བྱ་ཡིན་པས་མིན་པ་ལ་གནོད་པ་ལ་འཇལ་བྱེད་ཁྱོད་ཀྱི་མིང་
གིས་སྒྲོ་བཏགས་ནས་ཁྱོད་ཀྱིས་དངོས་སུ་གནོད་ཅེས་བརྗོད་ཅེས་པ་ཙམ་ཡིན་པས་སོ། །སྒྲ་
མི་རྟག་རྟོགས་ཀྱི་རྗེས་དཔག་སོགས་ལའང་སྦྱར་རོ། །
གསུམ་པ་བརྗོད་རུང་འགོག་ན་དེ་ཡིས་གནོད་པ་ནི། དེ་ལ་བརྟེན་ནས་བདག་མེད་པ་ལ་
སྐྱེས་བུའི་འདོད་དང་རྗེས་འབྲེལ་དང་གཅིག་གོ། བྱས་དང་ཉིད་ཀྱི་རུང་ལ་རི་ཅན་ཆོས་ཅན། 
སྔར་བརྡ་བྱས་པ་ཟླ་སོགས་དང་བུམ་སོགས་ཀྱི་སྒྲས་བརྗོད་དུས་རྟོགས་ཡུལ་ན་ཡོད་པས་སོ། 
། 
དོན་ཙམ་དང་ནས་གནོད་པར་འགྱུར་ལ། ཟླ་སོགས་དང་བུམ་སོགས་ཀྱི་སྒྲ་ཆོས་ཅན། རི་
ཅན་ཁྱོད་ཀྱི་བརྗོད་རུང་ཡིན་པས། མིན་པར་དམ་བཅས་པའི་དོན་ལ་གནོད་དེ། དོན་ཐམས་
ཅད་ཀྱི་རྗོད་བྱེད་དུ་རུང་བས་སོ། །
བཞི་པ་བརྗོད་རུང་གྲགས་པར་སློབ་དཔོན་བཞེད་པ་ནི་སློབ་དཔོན་གྱིས་སྒྲ་བྱུང་གྲགས་
པས་གནོད་པར་བཤད་ཀྱི་རུང་བས་གནོད་པར་མ་བཤད་ཅེ་ན། 
གྲགས་པ་མེད་ནས་སྒྲ་ཀུན་འབྲེལ་ལ། བུམ་སོགས་ཆོས་ཅན། ཟླ་བར་དངོས་སུ་གྲགས་
ཟིན་པ་མེད་ཀྱང་ཟླ་བའི་སྒྲ་དེ་ཁྱོད་ཀྱི་རྗོད་བྱེད་དུ་རུང་སྟེ། མེད་ཀྱང་དཔེ་བརྗོད་དུ་རུང་བས་
སོ། །དེས་ན་ནས་གྲུབ་པ་ཡིན་ལ། ཆོས་ཅན་དེ་ཡི་བརྗོད་བྱར་རུང་སྟེ། དེ་རྗོད་བྱེད་དུ་འཇུག་
པའི་རྒྱུ་མཚན་དངོས་སུ་ཚང་བས་སོ། །
ལྔ་པ་དེ་ཡི་ཤེས་བྱེད་ལུང་གཉིས་དྲང་བ་ནི་བརྗོད་རུང་གྲགས་པར་བཞེད་པ་ལས་
གཞན་དུ་མི་བཞེད་ནས་ལུང་ལ་དཔྱད་པའི་དགོས་པ་ཅི་ཞེ་ན། གང་ལ་ཐུན་མོང་མ་ཡིན་པའི་
ཕྱིར། རྗེས་སུ་དཔག་པ་མེད་ལ་སྒྲ་ལས་བྱུང་བའི་གྲགས་པ་དང་འགལ་བའི་དོན་གྱིས་ན་
གསལ་བ་དེ་ཡང་ཕྱོགས་མ་ཡིན་ནོ། །ཞེས་སོ། །

གཞན་དུ་འདིར་ནས་མི་འགྱུར་ལ། ཡོད་པའི་ཕྱིར་རི་ཅན་ཟླ་བའི་སྒྲས་བརྗོད་རུང་མིན་
ཞེས་པའི་གཏན་ཚིགས་ཡོད་པ་ཆོས་ཅན། དེ་སྒྲུབ་ཀྱི་མཐུན་ཕྱོགས་ལ་མེད་པར་མི་འགྱུར་
བར་ཐལ། ཟླ་བར་གྲགས་མ་ཟིན་པ་དུ་མ་ཡོད་པས་སོ། །མ་ཁྱབ་ན་སྒྲ་དེ་ཡི་བརྗོད་བྱར་
རུང་བ་ལ་སྒྲ་དེ་སྔར་ནས་ཁོ་ལ་གྲགས་ཟིན་ཁོ་ན་དགོས་པ་བུད། དེ་འགོག་རྗེས་དཔག་ལས་
འགྱུར་ཏེ་ལ། རི་ཅན་ཆོས་ཅན། ཁྱོད་ཟླ་བའི་སྒྲས་བརྗོད་རུང་ཡིན་པ་སྟེ། རྗེས་དཔག་གིས་
འགོག་པར་ཐལ། དེ་ཚད་མས་འགོག་ཅིང་མངོན་སུམ་གྱིས་མི་འགོག་པས་སོ། །མ་གྲུབ་ན་
སྒྲ་དོན་ལ་ནས་ཕྱིར་ལ། མངོན་སུམ་ཆོས་ཅན། དེ་མི་འགོག་པར་ཐལ། རི་ཅན་ཟླ་བའི་སྒྲས་
བརྗོད་དུ་རུང་མི་རུང་གང་ལས་ཀྱང་སྤང་རྟོགས་བྱེད་དུ་མི་འཇུག་པའི་བློ་ཡིན་པས་སོ། །
གང་ལ་ཡོད་ནས་ལྡན་པར་བརྗོད་ལ། ཀུན་བཏུས་སུ་དམ་བཅའ་ལྟར་སྣང་གི་དཔེར་
བརྗོད་འགོད་པའི་སྐབས་སུ་རི་ཅན་ཟླ་བ་མིན་ཏེ་ཡོད་བརྟག་པའི་ཕྱིར། ཞེས་ཡོད་པ་དཔེར་
བརྗོད་པ་ཆོས་ཅན། དགོས་པ་ཡོད་དེ། རི་ཅན་ཟླ་བའི་སྒྲས་བརྗོད་མི་རུང་དུ་བསྒྲུབ་པའི་
རྟགས་ཐམས་ཅད་དེ་ཡི་མཐུན་ཕྱོགས་ལ་མེད་པ་འབའ་ཞིག་གོ། ཞེས་རྟོགས་པའི་ཆེད་ཡིན་
པས་སོ། །
སྒྲ་ནི་བརྡ་ལ་ནས་གྲགས་པ་གསུངས་ལ། ཤེས་བྱ་ཆོས་ཅན། ཟླ་བའི་སྒྲས་བརྗོད་རུང་དེ་
ཤེས་བྱ་ཀུན་ལ་མ་གྲུབ་པ་མིན་ཏེ། རྗོད་བྱེད་ཀྱི་སྒྲ་བརྡ་ལ་བརྟེན་ནས་དོན་གོ་བར་བྱེད་ཅིང་
བརྡ་དེའང་དོན་ལ་མི་ལྟོས་པར་འདོད་པ་ཙམ་གྱིས་འཇུག་པས་སོ། །སློབ་དཔོན་གྱིས་སྒྲ་བྱུང་
གྲགས་པ་ཞེས་གསུངས་པ་ཆོས་ཅན། དགོས་པ་ཡོད་དེ་རི་ཅན་ཟླ་བའི་སྒྲས་བརྗོད་རུང་ཡིན་
པ་ལ་སྒྲུབ་བྱེད་ཡང་དག་ཡོད་པས་དེ་དགག་མི་ནུས་སོ། །ཞེས་རྟོགས་པའི་ཆེད་ཡིན་པས་སོ། ། 
རྗེས་སུ་དཔག་པས་ནས་ཡིན་ཕྱིར་རོ་ལ། སྒྲ་བྱུང་ཞེས་སོགས་ལུང་གཉིས་པ་ཆོས་ཅན། 

དངོས་པོའི་སྟོབས་ཀྱི་རྟགས་ཡང་དག་བསྒྲུབ་བྱའི་བཟློག་ཕྱོགས་སྒྲུབ་པའི་རྟག་མེད་པར་
སྟོན་པ་ཡིན་ཏེ། ཡོད་པ་དེ་རི་ཅན་ཟླ་བའི་སྒྲས་བརྗོད་རུང་བསྒྲུབ་པའི་གྲགས་པའི་རྟགས་
ཡང་དག་ཡིན་པའི་རྒྱུ་མཚན་གྱིས་དེ་ཡི་བསྒྲུབ་བྱའི་བཟློག་ཕྱོགས་བསྒྲུབ་པའི་རྟགས་ཡང་
དག་མེད་པར་སྟོན་པའི་ཕྱོགས་གླང་གི་མདོ་ཚིག་ཡིན་པས་སོ། །
ཡང་ན་ནས་བརྗོད་པ་ཡིན་ལ། གང་ལ་ཐུན་མོང་མིན་པའི་ཕྱིར་རྗེས་སུ་དཔག་པ་མེད་
ལ། ཞེས་པའི་ལུང་དང་པོ་ཆོས་ཅན། རི་ཅན་ཟླ་བའི་སྒྲས་བརྗོད་རུང་དག་པ་བར་བསྒྲུབ་པའི་
རྟགས་ཡང་དག་མེད་པར་བརྗོད་པ་ཡིན་ཏེ། དེ་སྒྲུབ་ཀྱི་རྟགས་སུ་གང་བཀོད་ཐམས་ཅད་དེ་
ཡི་མཐུན་ཕྱོགས་ལ་མེད་པ་ཁོ་ནར་བསྟན་པས་སོ། །དོན་ལའང་སྦྱར་རོ། །
དེས་ན་ནས་ཡུལ་ཅན་ཉིད་ལ། རི་བོང་ཅན་ཟླ་བའི་སྒྲས་བརྗོད་རུང་དག་པ་བར་བསྒྲུབ་
པའི་རྟགས་ཡང་དག་མེད་པར་བསྟན་པ་ཆོས་ཅན། དོན་ཡོད་དེ། གྲགས་རྟགས་དངོས་པོའི་
སྟོབས་ཀྱི་རྟགས་ལས་ཡུལ་ཐ་དད་དུ་སྟོན་པར་བྱེད་པས་སོ། །ཡུལ་ཐ་དད་དུ་བསྟན་པ་ལ་
དགོས་པ་ཅི་ཞེ་ན། 
དེས་ན་དངོས་ནས་ཤེས་སྟན་རྩ་བར་ཞེས་བསྟན་ལ། གྲགས་རྟགས་ཆོས་ཅན། དངོས་
པའི་དབང་ཁོ་ནས་སྒྲུབ་བྱེད་དུ་མི་འཇུག་གི་རང་གི་བསྒྲུབ་བྱ་དེ་བརྡ་དང༌། འདོད་པ་ཙམ་
གྱིས་གྲུབ་པ་ཞིག་ཡིན་ཏེ། དངོས་པོའི་སྟོབས་ཀྱིས་རྟགས་ཡང་དག་ལས་དངོས་ནུས་ཡུལ་སོ་
སོ་ཁོ་ནའི་སྒྲུབ་བྱེད་དུ་འཇུག་པའི་ཚུལ་གསུམ་ཡིན་པས་སོ། །
གྲགས་རྟགས་དངོས་པོའི་སྟོབས་ཀྱི་རྟགས་ལས་ཡུལ་ཐ་དད་དུ་བསྟན་པ་ཆོས་ཅན། 
དོན་ཡོད་དེ། གྲགས་རྟགས་ཐམས་ཅད་དངོས་པོའི་སྟོབས་ཀྱིས་གྲུབ་པའི་བསྒྲུབ་བྱ་མི་སྒྲུབ་
ཀྱི་བརྡ་དང་འདོད་པ་ཙམ་གྱིས་གྲུབ་པའི་རང་གི་བསྒྲུབ་བྱ་བསྒྲུབ་པོ་ཞེས་བསྟན་པས་སོ། 
། སྔར་རྗེས་དཔག་མེད་པར་བརྗོད་པ་ཡིན་པ་ལ་ཇི་ལྟར་རྗེས་དཔག་མེད་པར་བརྗོད་པ་ཡིན་

པ་ལ་ཇི་ལྟར་རྗེས་དཔག་མེད་ཅེ་ན། 
རི་བོང་ཅན་ནས་འདོད་པར་འགྱུར་ལ། རི་ཅན་ཟླ་བའི་སྒྲས་བརྗོད་རུང་དག་པ་བར་མི་
འདོད་པའི་རྒོལ་བ་ཆོས་ཅན། ཟླ་བའི་སྒྲས་བརྗོད་རུང་དག་པ་བ་མེད་པར་ཐལ། ཡོད་ན་རི་
ཅན་དེ་ཡིན་དགོས་པ་ལ་རི་ཅན་དེ་མིན་པས་སོ། །
འདོད་ན་དེ་ཕྱིར་ནས་ཅན་ལ། ཡོད་པ་ཆོས་ཅན་རི་ཅན་ཟླ་བའི་སྒྲས་བརྗོད་རུང་དག་པ་
བར་བསྒྲུབ་པའི་མཐུན་དཔེ་མེད་པར་ཐལ། དེས་བརྗོད་རུང་དག་པ་བ་མེད་པས་སོ། །འདོད་
ན། དེ་ནི་ནས་འདོད་ལ་ཆོས་ཅན། དེ་སྒྲུབ་ཀྱི་མཐུན་དཔེ་དང་བསྒྲུབ་བྱའི་ཆོས་ཅན་ལ་ཐུན་
མོང་དུ་ཡོད་པ་མིན་པར་འདོད་དགོས་པར་ཐལ་ལོ། །རིགས་སྒོའི་འགྲེལ་བྱེད་ཁ་ཅིག གང་
ལས་ཐུན་མོང་མིན་ཞེས་སོགས་ལུང་དང་པོས་རི་ཅན་གྲགས་པའི་དབང་གིས་ཟླ་བའི་སྒྲས་
བརྗོད་རུང་བསྒྲུབ་པའི་རྟགས་ཐུན་མོང་མ་ཡིན་པ་བསྟན་པ་ཡིན་ཏེ། འཇིག་རྟེན་ན་ཟླ་བ་
གཅིག་ཡོད་ཀྱི་གཉིས་པ་མེད་པའི་ཕྱིར་རོ་ཟེར་རོ། །
དཔེ་འདི་ཉིད་ནས་བཤད་ལ། ཤེས་བྱ་ཆོས་ཅན། རི་ཅན་ཟླ་བའི་སྒྲས་བརྗོད་མི་རུང་དུ་
དམ་བཅས་པའི་དཔེ་གཅིག་པུ་ཁོ་ན་ལ་གྲགས་པས་གནོད་པ་ཁོ་ནའི་དབང་དུ་བྱས་ནས་ལུང་
ཕྱི་མ་སྒྲ་བྱུང་གྲགས་པ་ཞེས་བཤད་པར་ཐལ། གང་ལ་ཐུན་མོང་མིན་ཞེས་སོགས་ལུང་དང་
པོས་རི་ཅན་གྲགས་པའི་དབང་གིས་ཟླ་བའི་སྒྲས་བརྗོད་རུང་དུ་བསྒྲུབ་པའི་འཐུན་དཔེ་མེད་
པས་རི་ཅན་ཁོ་ན་ཟླ་བའི་སྒྲས་བརྗོད་རུང་དུ་བསྟན་པས་སོ། །རྟགས་ཁས་སོ། །འདོད་ན་
མིན་ནས་མཚན་ཉིད་ཕྱིར་ལ་ཆོས་ཅན་དེ་མིན་པར་ཐལ། ལུས་གཉིས་པ་དེས་ཆོས་གང་དང་
གང་བཟླས་སོགས་ཀྱི་སྒྲས་བརྗོད་མི་རུང་དུ་མ་བཅས་པ་ཐམས་ཅད་ལ་གྲགས་པས་གནོད་
པས་ཁྱབ་པར་བསྟན་པས་སོ། །
ཇི་ལྟར་ན། དེ་བཞིན་ནས་གནོད་ཕྱིར་རོ་ལ། ཆོས་ཅན་དང་ཆོས་འདྲ། ཤིང་ད་ཏྲིག་ཤིང་

སྒྲས་རྗོད་མི་རུང་དུ་དམ་བཅས་བ་ལའང་གྲགས་པས་གནོད་པར་བསྟན་པས་སོ། །
འདི་ཡང་ནས་མཐོང་བའི་ཕྱིར་ལ། ཤེས་བྱ་ཆོས་ཅན། རི་ཅན་ལས་གཞན་ཟླ་བའི་སྒྲས་
བརྗོད་རུང་མེད་པ་མིན་པར་ཐལ། དྲི་ཡི་བསྟན་བཅོས་ལས་ག་བུར་ལ་ཟླ་བ་དང་ཁམས་ཀྱི་
བསྟན་བཅོས་ལ་དངུལ་ཆུ་ལ་ཟླ་བ་ཞེས་བརྗོད་པར་མཐོང་བས་སོ། །
བརྡ་ལས་ནས་ཉིད་ཀྱང་ཅི་ལ། ཟླ་བ་ཞེས་པའི་སྒྲ་ཆོས་ཅན། རི་ཅན་ཁོ་ན་ལ་ཐུན་མོང་
མིན་པར་རྗོད་བྱེད་དུ་འཇུག་པ་མ་ཡིན་པར་ཐལ། བརྡ་ཡི་དབང་གིས་རྗོད་བྱེད་དུ་འཇུག་
པས་སོ། །རྒྱན་ལྟར་ན། འགྲེལ་བྱེད་ན་རེ། 
གལ་ཏེ་རི་ཅན་ལ་ལར་དེ་ཁོ་ན་ལ་ཟླ་བའི་སྒྲ་དེ་རྗོད་བྱེད་དུ་གྲུབ་ཀྱི་ག་བུར་སོགས་ལས་
སྤོས་སྦྱོར་མཁན་ལ་སོགས་པས་རང་དགར་སྦྱར་བ་ཙམ་མོ། །ཞེ་ན་ཟླ་བའི་སྒྲས་བརྗོད་རུང་
དེ་ཆོས་ཅན། རི་ཅན་ལ་དངོས་པོའི་སྟོབས་ཁོ་ནས་གྲུབ་པར་ཐལ། དེ་ཁོ་ན་ལ་ཡོད་ཀྱི་གཞན་
ལ་མེད་པས་སོ། །མདོར་ན་རི་ཅན་ཆོས་ཅན། ཁྱོད་ཟླ་བའི་སྒྲས་བརྗོད་མི་རུང་གི་དམ་བཅའ་
དེ་གྲགས་པས་གནོད་པའི་དཔེར་མི་འཐད་པར་ཐལ། རི་ཅན་ལ་གྲགས་པས་གྲུབ་པར་ཁས་
ལེན་ཞེ་ན། 
རི་བོང་ཅན་ནས་བཟློག་མེད་ཕྱིར་ལ། ག་བུར་དངུལ་ཆུ་སོགས་ཆོས་ཅན། ཟླ་བའི་སྒྲས་
བརྗོད་རུང་བཟློག་པ་མེད་པར་ཐལ། ཟླ་བར་གྲགས་པས་སོ། །འོན་ཏེ་ག་བུར་སོགས་དེ་
ཚིམ་པར་བྱེད་པ་ལ་སོགས་པའི་དངོས་པོ་ཡིན་པས་ཟླ་བའི་སྒྲ་དངོས་པོའི་སྟོབས་ཀྱིས་གྲུབ་
བོ་ཞེ་ན། རི་ཅན་ཆོས་ཅན། ཁྱོད་ལའང་ཟླ་བའི་སྒྲ་དངོས་པོའི་རྒྱུ་མཚན་འཛིན་གྱིས་འཇུག་པ་
བཟློག་པ་ཡོད་པར་ཐལ། ཚིམ་པར་བྱེད་པ་དང་ཡིད་དགའ་བར་བྱེད་པས་སོ། ། འདོད་ན། རི་
ཅན་ཟླ་བའི་སྒྲས་བརྗོད་མི་རུང་གི་དམ་བཅའ་ལ་གྲགས་པས་གནོད་པར་མི་འགྱུར་བར་ཐལ་
ལོ། །སྐྱོན་དེ་མེད་དེ། རི་ཅན་ལ་ཟླ་བའི་སྒྲ་དངོས་པོ་རྒྱུ་མཚན་གྱིས་འཇུག་པའི་རྒྱུ་མཚན་མེད་

པའི་ཕྱིར། དེ་ཡི་སྒོ་ནས་འཇུག་པ་བཟློག་གོ་ཞེ་ན། 
རི་ཅན་ཆོས་ཅན། ཟླ་བའི་སྒྲ་དངོས་པོའི་རྒྱུ་མཚན་གྱིས་འཇུག་པ་ལྡོག་ཀྱང་གྲགས་པས་
གནོད་པའི་ཉེས་པ་ཡོད་པ་མ་ཡིན་པར་ཐལ། ཁྱོད་ལ་སྒྲ་དངོས་པོའི་རྒྱུ་མཚན་གྱིས་འཇུག་
པའི་རྒྱུ་མཚན་མེད་པས་སོ། །འདོད་ན། རི་ཅན་ཁོ་ན་དེས་བརྗོད་རུང་མིན་ཞིང་རི་ཅན་དེས་
བརྗོད་མི་རུང་དུ་དམ་བཅས་པ་ལ་གྲགས་པས་གནོད་པ་བུད། ལྷ་ལྟར་ན་གལ་ཏེ་ག་བུར་
སོགས་ལ་ལར་ཏེ། ཁོ་ན་ལ་ཟླ་བའི་སྒྲ་དེ་གྲུབ་ན། ཤེས་བྱ་ཆོས་ཅན། ག་བུར་སོགས་ལ་ཟླ་
བའི་སྒྲ་རྗོད་བྱེད་དུ་གྲུབ་པ། དེ་དངོས་པོའི་སྟོབས་ལས་གྲུབ་པ་ཡིན་གྱི། གྲགས་པས་གྲུབ་པ་
མ་ཡིན་པར་ཐལ། ག་བུར་སོགས་ཁོ་ན་ལ་ཟླ་བའི་སྒྲ་སྟེ་གྲུབ་པས་སོ། །འདོད་ན་གྲགས་པས་
གྲུབ་པ་མེད་པར་ཐལ། ཟླ་བའི་སྒྲ་དེ་ག་བུར་སོགས་ལ་གྲགས་པས་གྲུབ་པར་ཁས་ལེན་ན། 
ཟླ་བའི་སྒྲ་ཆོས་ཅན། རི་ཅན་ལའང་གྲགས་པའི་དབང་གིས་འཇུག་པ་བཟློག་པ་མེད་
པར་ཐལ། ལ་ལར་གྲགས་པའི་དབང་གིས་རྗོད་བྱེད་དུ་འཇུག་ཅིང༌། རི་ཅན་ལའང་ཆེས་
གྲགས་པས་སོ། །ཆོས་ཅན་རི་ཅན་ལའང་དངོས་པོའི་སྟོབས་ཀྱིས་རྗོད་བྱེད་དུ་འཇུག་པ་
བཟློག་པ་མེད་པར་ཐལ། དངོས་པོའི་སྟོབས་ཀྱིས་རྗོད་བྱེད་དུ་གྲུབ་ཅིང་རི་ཅན་གྱི་རྗོད་བྱེད་
དུ་ཡོད་པས་སོ། །ཟུར་དང་པོ་མ་གྲུབ་ན་གང་བུར་སོགས་ཁོ་ནའི་རྗོད་བྱེད་ཡིན་པ་བུད། ཟླ་
བའི་སྒྲ་དེ་བཤད་པའི་རྒྱུ་མཚན་གྱིས་ཡོད་པ་ཁོ་ནར་འཇུག་ན་དངོས་དེ་ནས་ཡོད་མིན་ལ་
ཆོས་ཅན། ཁྱོད་ཟླ་བའི་སྒྲས་བརྗོད་མི་རུང་དུ་དམ་བཅས་པ་ལ་འདོད་རྒྱལ་བའི་གྲགས་པས་
གནོད་པ་མ་ཡིན་པར་ཐལ། ཟླ་བའི་སྒྲ་སྒྲ་ཡིན་ཅིང་དེ་བཤད་པའི་རྒྱུ་མཚན་དེ་བཤད་པའི་
རྒྱུ་མཚན་ཡོད་པ་ཁོ་ནར་འཇུག ཁྱོད་ལ་ཟླ་བའི་སྒྲ་བཤད་པའི་དབང་གིས་འཇུག་པའི་རྒྱུ་
མཚན་མེད་པས་སོ། །རྒྱུ་མཚན་དེ་ཡི་ཕྱིར་དངོས་པོ་ལ་ངེས་པ་མེད་པའི་བརྡ་ཅན་ཟླ་བའི་
སྒྲ་ཆོས་ཅན། ཁྱོད་ལས་བྱུང་བའི་ཆོས་རྣམས་ཀྱིས་བརྗོད་རུང་དོན་ཐམས་ཅད་ལ་གྲུབ་སྟེ། 

བརྡའི་དབང་གིས་རྗོད་བྱེད་འཇུག་པར་འདོད་པ་ལ་གེགས་བྱེད་པ་མེད་པའི་ཕྱིར། རི་ཅན་
ཆོས་ཅན་ཁྱོད་ཟླ་བའི་སྒྲས་བརྗོད་དུ་རུང་བ་ཉིད་འགོག་པ་ལ། ཁྱོད་དེ་དེས་བརྗོད་དུ་རུང་
བའི་ཡུལ་ཅན་གྲགས་པ་ཞེས་བྱའི་རྗེས་སུ་དཔག་པས་གནོད་པར་བྱེད་དེ། ཁྱོད་དེས་བརྗོད་
རུང་དུ་གྲགས་པའི་རྗེས་དཔག་གིས་འཇལ་བས་སོ། །གྲགས་པའི་རྗེས་དཔག་ཇི་ལྟ་བུ་ཞེ་ན། 
རི་ཅན་ཟླ་བའི་སྒྲ་བརྡ་འགོག་པ་མེད་པ་ལས་སྐྱེས་པ་ཞིག་གོ། བཤད་མ་ཐག་འདིས་ནི་ཟླ་
སོགས་ཀྱི་སྒྲ་རྣམས་ཆོས་ཅན། ཁྱོད་ལ་ནི་དོན་གཅིག་ཁོ་ན་ངེས་པ་ཡོད་པ་མ་ཡིན་ཏེ། བརྡ་
བརྗེས་འཇུག་པའི་སྒྲ་ཡིན་འཇུག་པས་སོ། །ཟླ་སོགས་ཀྱི་སྒྲ་དེ་དག་རྣམས་རི་ཅན་སོགས་
དེར་བརྗོད་རུང་འགོག་པའི་དམ་བཅའ་ཆོས་ཅན། དམ་བཅའ་འགལ་བ་ཡིན་ཏེ། རང་གི་
དོན་ལ་གྲགས་པའི་དོན་གྱིས་གནོད་པའི་དམ་བཅའ་ཡིན་པས་སོ། །
བརྡ་དང་ལྡན་པའི་སྒྲ་དོན་ངེས་པར་འགལ་བ་དེས་ནི། རི་ལ་སོགས་པ་ཆོས་ཅན། འཚེད་
བྱེད་ཅེས་སོགས་བཤད་པ་རྒྱུ་མཚན་ཅན་གྱི་སྒྲ་ཡི་བཤད་པའི་རྒྱུ་མཚན་གྱིས་འཇུག་པའི་དོན་
མ་ཡིན་པར་དམ་བཅས་པ་ལ་འདོད་རྒྱལ་བའི་གྲགས་པས་མི་གནོད་དེ། འཚེད་ཅེས་སོགས་
ཀྱི་སྒྲ་དང་བཤད་པའི་རྒྱུ་མཚན་གྱིས་རང་གི་རྗོད་བྱེད་མིན་པས་སོ། །ཟླ་སོགས་ཀྱི་སྒྲ་ཆོས་
ཅན། ཁྱོད་ཀྱིས་བརྗོད་རུང་དོན་དམ་པ་རང་མཚན་ཡིན་པ་འགོག་པའི་དམ་བཅའ་ལ་འདོད་
རྒྱལ་བའི་གྲགས་པས་མི་གནོད་དེ། བརྡའི་དབང་གི་རྗོད་བྱེད་དུ་འཇུག་པས་སོ། །ཆོས་
མཆོག་ལྟར་ན་རྒྱུ་མཚན་ཅན་གྱི་སྒྲ་དང་འདོད་རྒྱལ་བའི་སྒྲ་རྣམས་ཆོས་ཅན། ཁྱོད་ཀྱིས་དོན་
དམ་པ་ཡིན་པ་འགོག་པ་ལ་གྲགས་པས་མི་གནོད་དེ། བརྡ་དང་ལྡན་པའི་སྒྲ་དོན་ངེས་པར་
འགལ་བས་སོ། །
དྲུག་པ་གྲགས་པ་ལོགས་སུ་སྟོན་པའི་རྒྱུ་ནི། འདོད་རྒྱལ་བའི་སྒྲས་བརྗོད་རུང་འགོག་ན་
གྲགས་པས་གནོད་པ་དེས་ན་གྲགས་པའི་རྟགས་ཆོས་ཅན། རྗེས་དཔག་དང་རྟགས་ཡང་དག་

ལས་ཕྱི་རོལ་དུ་གྱུར་པ་མིན་ཡང་དངོས་སྟོབས་ཀྱི་རྟགས་ལས་ཐ་དད་དུ་བྱས་ཏེ་བསྟན་པ་ལ་
དོན་ཡོད་དེ། ཁྱོད་དེ་དང་ནུས་ཡུལ་གྱི་ཁྱད་པར་བསྟན་པའི་ཕྱིར་དུ་ཐ་དད་དུ་བྱས་པས་སོ། 
། སྔ་མར་རང་ཚིག་བསྟན་བཅོས་དེ་ལས་ཐ་དད་དུ་བསྟན་པ་བཞིན་ནོ་ཡིད་ཆེས་བསྟན་བཅོས་
ཚད་མར་ཁས་བླངས་པས་གནོད་ལ་གྲགས་པ་ནི་བརྡ་ལས་བྱུང་པའི་གྲགས་པས་གནོད་པ་
དེ་དེ་དག་དངོས་སྟོབས་ལས་ཐ་དད་དུ་བསྟན་པའི་དགོས་པར་ཇི་ལྟར་ཤེས་ཞེ་ན། ཡིད་ཆེས་
རྟགས་དང་གྲགས་པའི་རྟགས་ཆོས་ཅན་རྟགས་ཡང་དག་ཏུ་གྲུབ་ཀྱང་བསྟན་བཅོས་དང་
རང་ཚིག་རྒོལ་བས་ཁས་བླངས་པ་ཙམ་གྱིས་མི་གནོད་ཀྱི་དངོས་པོའི་སྟོབས་ཀྱིས་མི་གནོད། 
གྲགས་པས་གནོད་པའང་བརྡ་ལས་བྱུང་པའི་གྲགས་པས་གནོད་ཀྱི་དངོས་པོའི་སྟོབས་ཀྱིས་
འཇུག་པའི་གྲགས་པས་མི་གནོད་པར་བསྟན་པ་དེ་ཁྱེད་རྣམས་དངོས་པོའི་སྟོབས་ཀྱི་རྟགས་
ལས་ཐ་དད་དུ་བཤད་པའི་དགོས་པ་ཡིན་ཏེ། དེ་ཡིན་པར་བསྟན་པའི་ཕྱིར་དུ། ཀུན་བཏུས་
སུ་དམ་བཅའ་ལྟར་སྣང་གི་དཔེར་བརྗོད་འགོད་པའི་སྐབས་སུ་གཞལ་བྱའི་དོན་ཅན་གྱི་ཚད་
མ་དག་མེད་དོ་ཞེས་བྱ་བ་ནི། དམ་བཅས་པ་ཙམ་གྱིས་འགལ་བ་ཡིན་ལ་སྒྲ་ལས་བྱུང་བའི་
གྲགས་པ་དང་འགལ་བའི་དོན་སྦྱོར་བ་ནི་རི་བོང་ཅན་ཟླ་བ་མིན་ཏེ་ཡོད་པའི་ཕྱིར་ཞེས་དམ་
བཅས་པ་ཙམ་གྱིས་ཞེས་དང་སྒྲ་ལས་བྱུང་པའི་གྲགས་པ་ཞེས་ཡིད་ཆེས་པས་གནོད་པ་དང་
གྲགས་པས་གནོད་པ་འདི་གཉིས་ནི། གནོད་པ་འབབ་པ་རྒྱུ་མཚན་དང་བཅས་པ་རྒྱས་པར་
བརྗོད་པའོ། །མངོན་སུམ་དང་དངོས་པོ་སྟོབས་ཞུགས་ཀྱི་དམ་བཅའ་ལྟར་སྣང་ཆོས་ཅན། 
ཀུན་བཏུས་སུ་ཁྱེད་གཉིས་ལ་གནོད་པ་འབབ་ཚུལ་རྒྱས་པར་བསྟན་པ་མ་ཡིན་པ་མིན་པ་
ལ་རྒྱུ་མཚན་ཡོད་དེ། མངོན་སུམ་དང་དངོས་པོ་སྟོབས་ཞུགས་ཀྱི་རྗེས་དཔག་གཉིས་དངོས་
སྟོབས་གནོད་སྒྲུབ་ཏུ་འཇུག་པའི་རྒྱུ་མཚན་གྱིས་དེ་ལྟར་མ་བསྟན་པའི་ཕྱིར། 
གསུམ་པ་ལ་གཉིས། སེལ་བྱེད་སྐབས་གྱི་དོན་ཀྱི་དགོས་པ་བཤད། བསལ་བྱའི་སྐབས་

ཀྱི་ཉན་བྱའི་དགོས་པ་བཤད། དང་པོ་ནི། མངོན་སུམ་གྱིས་གནོད་འདི་ལ་ཡང་བརྗོད་པར་བྱ་
བ་ནི་ཡོད་དོ། །མི་རྟག་ཤེས་བྱ་སོགས་ལྡོག་ཆོས་དུ་མའི་དངོས་པོ་ཉིད་དུ་གྲགས་པའི་སྒྲ་ཡི་ངོ་
བོ་ཉིད་གང་ཞིག་ནི་ཆོས་ཅན། ཁྱོད་དོན་དམ་པར་ལྡོག་ཆོས་སྣ་ཚོགས་སུ་ཡོད་པ་མ་ཡིན་ཏེ། 
ཡོད་ན་ལྡོག་ཆོས་སྣ་ཚོགས་པ་སྣང་བའི་བློ་སྐྱེ་དགོས་པ་ལ་སྐྱེ་བ་མེད་པའི་ཕྱིར། མངོན་སུམ་
དོན་དང་ཞེས་སྨོས་པ་ཆོས་ཅན། དོན་ཡོད་དེ། སྤྱི་གསལ་གཉིས་སུ་མེད་པའི་སྒྲ་རང་མཚན་
ལྟ་བུ་སྟོན་པའི་ཆེད་ཡིན་པའི་ཕྱིར་དང༌། ཉན་ཤེས་མངོན་སུམ་གྱིས་བཟུང་དོན་འདི་ཉིད་ནི་
ཉན་བྱ་ཡིན་པ་སྤོང་ན་ཉན་ཤེས་མངོན་སུམ་གྱི་སྟོབས་ཀྱིས་གནོད་པར་འགྱུར་ཞེས་རྟོགས་
པའི་ཆེད་ཡིན་པས་སོ། །
ངོ་བོ་ཉིད་དེ་ཉན་ཤེས་མ་འཁྲུལ་བའི་བཟུང་དོན་གྱི་ཆ་དེ་ཆོས་ཅན། སྒྲ་དེ་ལ་དོན་ལ་
ཡོད་པ་ཡིན་ཏེ། སྒྲ་ཡི་རང་མཚན་གྱི་ཆོས་ཡིན་པས་སོ། །ལྷག་མ་ཤེས་བྱ་ཉིད་ལ་སོགས་པ་
ལྡོག་པའི་མཚན་ཉིད་ཅན་སྤྱི་ནི་ཆོས་ཅན། དབང་ཤེས་ཀྱི་སྤྱོད་ཡུལ་མིན་ཏེ། དངོས་པོ་མེད་
པའི་ངོ་བོ་ཡིན་པ་དེའི་ཕྱིར། 
གཉིས་པ་ནི། སྤྱིའི་ཆོས་ཤེས་བྱ་རྣམས་ནི་ཆོས་ཅན། སྒྲ་ཡི་སྟེང་དུ་ཁྱོད་སྤོང་ཡང་ཉན་
ཤེས་མངོན་སུམ་གྱིས་གནོད་པ་ཡོད་པ་མ་ཡིན་ཏེ། མངོན་སུམ་སྟེ་མངོན་སུམ་དུ་གྲུབ་པའི་
རང་མཚན་མིན་པར་གྲུབ་པའི་ཕྱིར། ཀུན་བཏུས་སུ་དམ་བཅའ་ལྟར་སྣང་གི་དཔེར་བརྗོད་
འགོད་པའི་སྒྲ་ཉན་བྱ་མིན་ཞེས་ཉན་བྱ་ཞེས་སྨོས་པ་ཆོས་ཅན། དོན་ཡོད་དེ། སྒྲ་ཤེས་བྱ་
གཞལ་བྱ་སོགས་མ་ཡིན་པར་དམ་བཅས་པ་དེ་མངོན་སུམ་གྱིས་བསལ་བ་མ་ཡིན་ཞེས་
རྟོགས་པའི་ཕྱིར། དབང་ཤེས་ཀྱི་བཟུང་དོན་དོན་ཡིན་ན་རང་མིན་གྱིས་ཅི་སྟེ་མི་བརྗོད་གང་
གིས་ན་ཉན་བྱའི་དོན་སྨོས་ཞེ་ན། 
ཉན་ཤེས་ཀྱི་བཟུང་དོན་ཆོས་ཅན། རང་མིང་གིས་ཀྱང་དངོས་སུ་བརྗོད་མི་ནུས་སྟེ། རྣམ་

པ་ཀུན་དུ་སྒྲ་ཡིས་དངོས་སུ་བརྗོད་བྱའི་དོན་མིན་པའི་ཕྱིར། དགོས་པ་གཞན་ཡང་ཡོད་དེ་
ཉན་ཤེས་མངོན་སུམ་གྱིས་བཟུང་དོན་དུ་སྟོན་པ་ལ་ཉན་བྱ་ཞེས་སྨོས་པ་ཆོས་ཅན། དོན་ཡོད་
དེ་ཉན་ཤེས་མངོན་སུམ་ལ་བརྟེན་ནས་སྒྲ་རང་མཚན་མཉམཉན་བྱར་སོ་སྐྱེས་སྒྲ་ཉན་བྱར་
རྟོགས་པ་ཉན་ཤེས་ལ་བརྟེན་པར་སྟོན་པའི་ཕྱིར་དང༌། དེར་གྲུབ་སྟོབས་ཀྱིས་སྒྲ་རང་མཚན་
ཉན་བྱ་ཡིན་པས་མིན་པ་ལ་གནོད་པར་ཡང་སྟོན་པས་སོ། །
(བཞི་པ་ལ)གཉིས་པ་ལ་བཞི། སྐབས་ཀྱི་ཆོས་ཅན་བཀག་པས་དམ་བཅར་གནོད། འབྲེལ་མེད་
ཆོས་ཅན་བཀག་ཀྱང་དེར་མི་གནོད། ཆོས་ཅན་བཀག་ལ་གནོད་པས་རྩོད་པ་སྤང༌། གནོད་
དང་མི་གནོད་ཚུལ་གཉིས་བསྡུས་ཏེ་བསྟན་པའོ། །
དང་པོ་ནི། ཀུན་བཏུས་སུ་རང་རྟེན་ལའོ་ཞེས་པ་འཆད་དེ། ཀུན་དུ་རྒོལ་བ་ནས་ཆོས་
ཅན་མིན་ལ། རང་རྟེན་ལ་ཞེས་སྨོས་པ་ཆོས་ཅན། དོན་ཡོད་དེ། སྐབས་ཀྱི་ཆོས་ཅན་ལ་
གནོད་ན་སྐབས་ཀྱི་བསྒྲུབ་བྱ་ལ་གནོད་ཀྱི་སྐབས་དང་འབྲེལ་མེད་ཀྱི་བསྒྲུབ་བྱ་ལ་གནོད་ཀྱི་
སྐབས་དང་འབྲེལ་མེད་ཀྱི་བསྒྲུབ་བྱ་ལ་གནོད་པ་མ་ཡིན་ནོ་ཞེས་རྟོགས་པའི་ཆེད་ཡིན་པས་
སོ། །གཞན་དུ་ཆོས་ཅན་ནས་ཅི་ཞིག་བཀག་ལ། བྱས་པ་ཆོས་ཅན། རྟག་པ་ས་ཡོན་གྱི་ཆོས་
ཅན། དྲི་ལ་གནོད་པས་སྒྲ་མི་རྟག་པའི་འདོད་ཡུལ་ལ་མི་གནོད་དེ། དེ་ལ་གནོད་ཀྱང་སྒྲ་མི་
རྟག་པ་མ་བཀག་པས་སོ། །དེ་ཡི་དོན་དུ་རང་རྟེན་སྨོས་པ་དོན་མེད་དེ་ལྔ་ལྡན་གྱི་རང་ཉིད་ཀྱི་
སྒྲ་ལས་དེ་རྟོགས་པས་སོ། །
ཞེ་ན་དོན་འདི་མཚན་ཉིད་ནས་དོན་དེ་ལ་རང་གི་ཆོས་ཅན་ཞེས་སྨོས་པ་ཆོས་ཅན། དོན་
ཡོད་དེ། སྐབས་ཀྱི་བསྒྲུབ་བྱའི་ཆོས་ལ་གནོད་པ་ཙམ་ཁོ་ནས་སྐབས་ཀྱི་བསྒྲུབ་བྱ་ལ་གནོད་
པ་མིན་གྱི་སྐབས་ཀྱི་ཤེས་འདོད་ཆོས་ཅན་ལ་གནོད་པས་ཀྱང་སྐབས་ཀྱི་བསྒྲུབ་བྱ་ལ་གནོད་
པ་རྟོགས་པའི་ཆེད་ཡིན་པས་སོ། །ཅིའི་ཕྱིར་ཞེ་ན། རྟེན་ནི་ནས་འགལ་བའི་ཕྱིར་ལ། རྟགས་

ཆོས་ཅན། སྐབས་ཀྱི་ཤེས་འདོད་ཆོས་ཅན་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་དེ། དེ་
ཁེགས་ན་སྐབས་ཀྱི་ཆོས་དང་ཆོས་ཅན་གྱི་ཚོགས་དོན་ཁེགས་པས་སོ། །
གཞན་དུ་དེ་ལྟའི་ནས་ཆོས་ཅན་སྨོས་ལ། རང་གི་ཆོས་ཅན་ཞེས་སྨོས་པ་ཆོས་ཅན། དོན་
ཡོད་དེ། སྐབས་ཀྱི་བསྒྲུབ་བྱའི་ཆོས་ལ་གནོད་པ་ཁེགས་ནས་སྐབས་ཀྱི་བསྒྲུབ་བྱ་ལ་གནོད་
པ་ཡིན་གྱི་སྐབས་ཀྱི་ཆོས་ཅན་ལ་གནོད་པས་སྐབས་ཀྱི་བསྒྲུབ་བྱ་ལ་མི་གནོད་པར་དོགས་པ་
སེལ་བའི་ཆེད་ཡིན་པས་སོ། །
གཉིས་པ་ནི། དེ་ཡི་དོན་དུ་རང་རྟེན་སྨོས་པ་དོན་མེད་དེ། དེ་འདྲ་འདི་ཡང་ཆོས་ལ་གནོད་
པས་ཕྱོགས་ལ་གནོད་པར་བསྟན་པའི་དོན་གྱིས་གྲུབ་པ་མིན་ནམ་ཞེ་ན། བདེན་ཏེ་འོན་ཀྱང༌། 
འདི་ཡང༌། དོན་གྱི་ནས་ཁས་ལེན་ཏོ་ལ་ཆོས་ཅན་དང་ཆོས་འདྲ། སྐབས་དང་འབྲེལ་མེད་ཀྱི་
ཆོས་ཅན་ཡན་གར་བ་བཀག་པས་ཀྱང་སྐབས་ཀྱི་དམ་བཅའ་བསལ་བ་དང་རྟགས་འགལ་བ་
འགྱུར་སྙམ་པའི་ལོག་རྟོགས་སེལ་བའི་ཆེད་ཡིན་པས་སོ། །
དེ་དཔེར་བརྗོད་ན། མཁས་སོགས་སོ་གཞན་དག་གི་ནས་ཞེས་བརྗོད་བཞིན་གྱི་དོན། བྱེ་
བྲག་པས་ནམ་མཁའ་ཕྱོགས་དུས་ལ་སོགས་པ་རྟག་པ་རྫས་གཅིག་གི་དངོས་པོར་འདོད་ཅིང་
སྒྲ་སོགས་འབྲས་བུའི་རྒྱུད་འདོད་པ་ལ་མཁའ་སོགས་ཆོས་ཅན། རྐྱེན་གཞན་གྱིས་བསྐྱེད་དུ་
མེད་པའི་རྟག་པ་རྫས་གཅིག་མིན་པར་ཐལ། ཡིན་ན་སྒྲ་སོགས་འབྲས་བུ་རྣམས་གཅིག་ཅར་
བསྐྱེད་དགོས་པ་ལ་དེ་རྣམས་གཅིག་ཅར་མི་བསྐྱེད་པས་སོ། །ཞེས་བཀོད་ཅིང་དེ་ཡི་རང་རྒྱུད་
དུ་སོང་ཚོད་ནི་འདུས་མ་བྱས་ནམ་མཁའ་ཆོས་ཅན། རྟག་དངོས་རྫས་གཅིག་མིན་ཏེ་དོན་བྱེད་
པས་སོ་སྟོང་བས་སོ། །ཞེས་བཤད་པ་ལ་བྱེ་བྲག་ན་རེ། རྟགས་དེ་ཆོས་ཅན། དངོས་གྱུར་གྱི་
ནམ་མཁའ་དངོས་མེད་དུ་བསྒྲུབ་པར་ཐལ། འདུས་མ་བྱས་ནམ་མཁའ་རྟག་དངོས་མིན་པར་
བསྒྲུབ་པས་སོ། །ཁྱབ་སྟེ་དངོས་གྱུར་གྱི་ནམ་མཁའ་ཉིད་འདུས་མ་བྱས་ནམ་མཁའ་ཡིན་པས་

སོ་སྙམ་ནའོ། །
དེ་ལྟར་འདོད་པའི་ནས་མེད་པ་ཉིད་ལ། དོན་བྱེད་པས་སྟོང་བ་ཆོས་ཅན། དངོས་གྱུར་གྱི་
ནམ་མཁའ་དེ་འདུས་མ་བྱས་ནམ་མཁའ་རྟག་དངོས་རྫས་གཅིག་མིན་པར་སྒྲུབ་པའི་སྐབས་
ཀྱི་ཆོས་ཅན་ཡིན་པས་དེ་བཀག་པའི་སྒོ་ནས་དེ་སྒྲུབ་ཀྱི་འདོད་ཡུལ་ལ་གནོད་པ་མིན་ཏེ། དེ་
དེའི་ཆོས་ཅན་མིན་པས་སོ། །
འདི་ནི་གཉིས་ཀ་ནས་བསྟན་པ་ཡིན་ལ། ཤེས་བྱ་ཆོས་ཅན། སྐབས་ཀྱི་བསྒྲུབ་བྱའི་
ཆོས་ཅན་ལ་གནོད་པའི་སྒོ་ནས་སྐབས་ཀྱི་ཆོས་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་དེ། 
སྒྲུབ་བྱའི་ཆོས་དང་ཆོས་ཅན་གཉིས་ཀ་ཚོགས་པ་དེ་བསྒྲུབ་བྱ་ཡིན་པས་སོ། །རང་རྟེན་ཞེས་
པ་སྨོས་པ་ཆོས་ཅན་དོན་ཡོད་དེ། སྐབས་ཀྱི་ཆོས་ཅན་ལས་གནོད་པའི་སྒོ་ནས་སྐབས་ཀྱི་
ཆོས་འགོག་ན་སྐབས་ཀྱི་བསྒྲུབ་བྱ་ལ་གནོད་ཀྱི་འབྲེལ་མེད་ཀྱི་ཆོས་ཅན་ལ་གནོད་པས་དེ་ལ་
གནོད་པ་མ་ཡིན་ཞེས་བསྟན་པས་སོ། །
དེ་ལྟར་ཉིད་ནས་མིན་ལ། རྟགས་འགོད་པ་ན་ཆོས་ཅན། འབྲེལ་མེད་ཀྱི་ཆོས་ཅན་འབའ་
ཞིག་པ་རང་གི་འདོད་པའི་བསྒྲུབ་བྱ་མིན་ཞིང༌། དེ་བཀག་པས་འདོད་ཡུལ་ལ་གནོད་པར་
ཡང་མི་འགྱུར་ཏེ། བསྒྲུབ་བྱའི་ཆོས་ཀྱིས་ཁྱད་པར་དུ་བྱས་པའི་ཆོས་ཅན་ཡང་བསྒྲུབ་བྱ་ཡིན་
པས་སོ། །
གསུམ་པ་ནི། གལ་ཏེ་དེ་ལྟ་ན་ནས་སྔ་མ་བཞིན་གྱི་དོན། ཆོས་ཅན་ལ་གནོད་པས་བསྒྲུབ་
བྱ། གནོད་ན་སངས་རྒྱས་པས་གྲངས་ཅན་པ་བཀོད་པའི་རྟགས་འདིར་གནོད་པ་ཡོད་དེ། 
རྟགས་གང་ན་བདེ་སྡུག་གཏི་མུག་སོགས་གཙོ་བོར་འདོད་ཅིང་སྒྲ་སོགས་འབྲས་བུ་ཀུན་གྱི་
དངོས་རྒྱུར་ཡང་འདོད་པ་ལ་བདེ་སོགས་ཆོས་ཅན་རྐྱེན་གཞན་གྱིས་བསྐྱེད་དུ་མེད་པའི་རྟག་
དངོས་རྫས་གཅིག་མིན་པར་ཐལ། ཡིན་ན་སྒྲ་སོགས་འབྲས་བུ་ཐམས་ཅད་ཅིག་ཅར་བསྐྱེད་

དགོས་པ་ལ་དེ་ཅིག་ཅར་མི་བསྐྱེད་པས་སོ། །ཞེས་བཀོད་ཅིང་དེ་ཡི་རང་རྒྱུད་ནི། བདེ་སོགས་
ཆོས་ཅན། མི་རྟག་སྟེ་རིམ་གྱིས་དོན་བྱེད་པས་སོ། །ཞེས་བཤད་པ་ལ་རྟགས་དེས་མི་རྟག་
པའི་བདེ་བ་སོགས་བཀག་པས་དེ་ཡི་བསྒྲུབ་བྱ་བཀག་པར་འགྱུར་རོ། །ཟེར་རོ། །
གལ་ཏེ་འདི་ལ་ནས་འགྱུར་བ་ཉིད་ལ། བདེ་སོགས་མི་རྟག་པར་སྒྲུབ་པ་ལ་དོན་བྱེད་
པས་སྟོང་པའི་མེད་དགག་ཉིད་བཀོད་ན། དོན་བྱེད་པས་སྟོང་བ་ཆོས་ཅན། དེ་སྒྲུབ་ཀྱི་བསྒྲུབ་
བྱ་དང་འགལ་བར་འགྱུར་ཏེ། མི་རྟག་པ་དང་ཕན་ཚུན་སྤངས་པས་འགལ་བས་སོ། །
དེ་ལྟར་ཡིན་པ་ལ་རིམ་བཞིན་ནས་འགལ་བ་མེད་ཕྱིར་ལ། རྟགས་སུ་བཟུང་བྱ་རིམ་
བཞིན་དོན་བྱེད་པ་ཡིན་པས་རིམ་བཞིན་དོན་བྱེད་པ་ཆོས་ཅན་བདེ་སོགས་མི་རྟག་པར་
བསྒྲུབ་པའི་ཆོས་ཅན་བཀག་པས་དེ་སྒྲུབ་ཀྱི་འདོད་ཡུལ་བཀག་པར་མི་འགྱུར་ཏེ། ཁྱོད་དང་
བདེ་སོགས་མི་རྟག་པའི་ཉིད་འགལ་བ་མེད་པས་སོ། །གལ་ཏེ། གཅིག་ཆར་སྒྲ་སོགས་དངོས་
པོ་ཐམས་ཅད་ཀྱི་དངོས་རྒྱུ་མིན་པ་དེ་སྒྲུབ་ཀྱི་རྟགས་སུ་བཀོད་ནས། 
མི་མཐུན་ཕྱོགས་ནས་ཁྱད་པར་འདོད་ལ། གཅིག་ཅར་འབྲས་བུ་ཐམས་ཅད་ཀྱི་དངོས་
རྒྱུ་མིན་པ་ཆོས་ཅན་དེ་བསྒྲུབ་ཀྱི་ཁྱབ་པ་མ་ངེས་ཏེ། དེ་སྒྲུབ་ཀྱི་ལྡོག་ཁྱབ་འཁྲུལ་པའི་ཕྱོགས་
ཆོས་ཡིན་པས་སོ། །
བཞི་པ་ནི། གང་ཕྱིར་རིང་ཉིད་ནས་བསྟན་ཏོ་ལ། དམ་བཅའ་ལ་གནོད་ཚུལ་སྟོན་པ་
ན་ཆོས་ཅན། སྐབས་ཀྱི་བསྒྲུབ་བྱའི་ཆོས་ཅན་ལ་གནོད་ན་སྐབས་ཀྱི་བསྒྲུབ་བྱ་ལ་གནོད་ཀྱི་
འབྲེལ་མེད་ཀྱི་ཆོས་ཅན་ཏེ། འབའ་ཞིག་པའམ་ཆོས་ཅན་མི་འདོད་པའི་ཆོས་གཞན་གྱི་ཆོས་
ཅན་ལ་གནོད་པས་སྐབས་ཀྱི་བསྒྲུབ་བྱ་ལ་གནོད་པ་མ་ཡིན་ཏེ། སྔར་རྒོལ་རང་ཉིད་ཞེ་བས་
འདོད་པའི་ཆོས་སྐབས་ཀྱི་ཆོས་ཅན་ལ་བསྒྲུབ་བྱ་ཡིན་པས་སོ། །རང་རྟེན་ཞེས་པ་ཆོས་ཅན། 
དོན་ཡོད་དེ། དེ་ལྟར་བསྟན་པས་སོ། །རང་ཉིད་སྒྲའི་ནས་ཞེས་བརྗོད་ལ། ཆོས་གཞན་གྱི་ནི་

ཆོས་ཅན་མིན་དང་གཅིག་གོ། 
གསུམ་པ་ནི། ཁྱད་པར་མ་གྲུབ། ཁྱད་པར་ཅན་མ་གྲུབ་གཉིས་ཀ་མ་གྲུབ་པ་སོགས་པ་
རྣམས་ཕྱོགས་སྐྱོན་ཡིན་ཏེ། ཕྱོགས་བསྒྲུབ་མི་ནུས་པས་སོ། །ཞེ་ན། 
སྒྲུབ་བྱེད་སྐྱོན་ནི་ནས་ཕྱོགས་སྐྱོན་ཡིན་ལ། འགལ་མ་ངེས་མ་གྲུབ་པའི་རྟགས་ཐམས་
ཅད་ཆོས་ཅན། དེ་སྒྲུབ་ཀྱི་ཕྱོགས་སྐྱོན་དུ་ཐལ། དེ་སྒྲུབ་ཀྱི་ཕྱོགས་སྒྲུབ་མི་ནུས་པས་སོ། 
། འདོད་ན། དེ་མིན་པར་ཐལ། དམ་བཅས་ཙམ་གྱིས་ཕྱོགས་ལྟར་སྣང་དུ་གྱུར་པ་མིན་པས་སོ། 
། ཆོས་ཅན་གྱི་ཁྱད་པར་མ་གྲུབ་པ་སོགས་ཀུན་བཏུས་མཛད་པས་དམ་བཅའ་ལྟར་སྣང་དུ་ཅི་
ཡི་ཕྱིར་མི་སྟོན་ཞེ་ན། 
ཡན་ལག་ཕྱི་མ་ནས་ཕྱོགས་སྐྱོན་མིན་ལ་རྟེན་ཆོས་ཅན། མེད་པས་རྟགས་ཕྱོགས་ཆོས་མ་
གྲུབ་པ་དང་བསྒྲུབ་བྱའི་ཆོས་མཐུན་དཔེ་ལ་རྗེས་འགྲོ་མེད་པས་མཐུན་རྐྱེན་བསྒྲུབ་བྱའི་ཆོས་
ཀྱིས་སྟོང་བ་ཆོས་ཅན། ཕྱོགས་སྐྱོན་ཁོ་ན་མིན་ཏེ། དམ་བཅས་ཙམ་གྱིས་ཕྱོགས་ལྟར་སྣང་དུ་
འགྱུར་བ་མིན་པས་སོ། །
བཞི་པ་ནི། ཁྱབ་སྟེ། ཕྱོགས་ཆོས་སོགས་ཡན་ལག་ཕྱི་མ་ལ་སྟོན་པའི་སྐྱོན་རྟགས་དཔེ་
སོགས་དང་རྗེས་འབྲེལ་ཏེ་དེས་སེལ་བ་ཙམ་ཡིན་པས་སོ། །ཞེས་སྔར་བཤད་དོ། །
འདི་སྒྲུབ་ཡན་ལག་ནས་བསྟན་པ་ཡིན་ལ། སྒྲ་ཉན་བྱ་མིན་ནོ། །བུམ་པ་རྟོག་གོ་རྗེས་
དཔག་ཚད་མ་མིན་ནོ། །རི་བོང་ཅན་ཟླ་བ་མིན་ནོ་ཞེས་པ་རྣམས་དམ་བཅའ་ལྟར་སྣང་དུ་
བསྟན་པ་ཆོས་ཅན། ཆོས་ཅན་གྱི་ཁྱད་པར་དང་ཆོས་ཀྱི་ཁྱད་པར་དང་ཆོས་ཅན་གྱི་ངོ་བོ་ལ་
གནོད་པའི་དམ་བཅའ་ལྟར་སྣང་དུ་བསྟན་ཏེ། འདོད་པའི་བསྒྲུབ་བྱ་ལ་གནོད་པའི་དམ་
བཅའ་ཀུན་དམ་བཅའ་ལྟར་སྣང་དུ་བསྟན་པས་སོ། །
དེ་ལ་དོན་ནི་ནས་བརྗོད་ལ། བྱེ་བྲག་པའི་དམ་བཅའི་ཆོས་ཅན་གྱི་ངོ་བོ་དང་ཁྱད་པར་ལ་

གནོད་པའི་དམ་བཅའ་གནོད་བྱེད་དང་བཅས་པ་ཆོས་ཅན། རྣམ་འགྲེལ་འདིར་ཡང་བསྟན་
པར་རྟོགས་དགོས་ཏེ། འདིར་ཁྱོད་བསྟན་པའི་དོན་དུ་བྱེ་བྲག་པའི་དམ་བཅའི་ཆོས་ཀྱིས་ཁྱོད་
ལ་གནོད་པའི་དམ་བཅའ་གནོད་བྱེད་དང་བཅས་པ་རྒྱས་པར་བརྗོད་པས་སོ། །བྱེ་བྲག་པས་
ཡན་ལག་ཅན་ཡན་ལག་ལས་རྫས་གཞན་ཆོས་གསུམ་ལྡན་གཅིག་བསྒྲུབ་པར་འདོད་ནས་
ཡན་ལག་ཅན་ཆོས་ཅན། ཡན་ལག་ལས་གཞན་དུ་ཡོད་དེ། མངོན་སུམ་གྱིས་མཐོང་ཐོགས་
སྒྲིབ་སོགས་བྱེད་པས་སོ། །ཞེས་འདོད་པ་ན། 
ལྡན་དོན་རྫས་ནས་དགོས་པ་མེད་ལ། བྱེ་བྲག་པས་ཡན་ལག་ཅན་ཡན་ལག་ལས་
གཞན་དུ་ཡོད་ཅེས་པའི་དམ་བཅའ་ཆོས་ཅན། མངོན་སུམ་གྱིས་མཐོང་བའི་ཆོས་གསུམ་ལྡན་
གྱི་ཡན་ལག་ཅན་ཡན་ལག་ལས་དོན་གཞན་དུ་ཡོད་པར་དམ་བཅས་པར་ཐལ། དེ་ཡིན་པའི་
མངོན་སུམ་གྱིས་མ་མཐོང་ཞིང་ཆོས་གསུམ་ལྡན་མིན་པའི་ཡན་ལག་ཅན་ཡན་ལག་ལས་དོན་
གཞན་དུ་ཡོད་པར་དམ་བཅས་པ་གང་རུང་ཡིན་ནས་ཕྱི་མ་དེ་མིན་པས་སོ། །ཟུར་དང་པོ་ཁས་
བླངས་གཉིས་པ་མ་གྲུབ་ན། 
མ་འཐོང་བ་ལས་བསྒྲུབ་འདོད་ལ། ཆོས་ཅན་ཡན་ལག་རྡུལ་ཕྲ་རབ་རྣམས་ལ་མཐོང་
སོགས་གྱི་འབྲས་བུ་མེད་པར་བྱེ་བྲག་པས་མཐོང་ནས་དེ་འབྲས་བུ་སྒྲུབ་པའི་དོན་དུ་ཆོས་
གསུམ་ལྡན་གྱི་ཡན་ལག་ཅན་ཁོ་ན་སྒྲུབ་པའི་ཆེད་དུ་ཁྱོད་དམ་བཅས་པ་མ་ཡིན་པར་ཐལ། 
ཆོས་གསུང་ལྡན་མིན་པའི་ཡན་ལག་ཅན་ཡན་ལག་ལས་དོན་གཞན་དུ་ཡོད་པ་དམ་བཅས་
པ་ཙམ་ཡིན་པས་སོ། །རྟགས་བསལ་ལོ། །ཆོས་གསུམ་གྱི་ཁྱད་པར་ཅན་མིན་པའི་ཀུན་རྫོབ་
པའི་ཡན་ལག་ཅན་ཡན་ལག་རྫས་གཞན་དུ་སྒྲུབ་པར་འདོད་ནས། 
ཁྱད་པར་ཅན་མིན་ནས་སྒྲུབ་པ་ཉིད་ལ། ཀུན་རྫོབ་པའི་ཡན་ལག་ཅན་ཆོས་ཅན། རང་
རྩོམ་བྱེད་ཀྱི་ཡན་ལག་རྣམས་ལས་རྫས་གཞན་དུ་སངས་རྒྱས་པའི་ངོར། རྟགས་ཡང་དག་

གིས་བསྒྲུབ་མི་དགོས་པར་ཐལ། དེར་དེས་ངེས་ཟིན་མ་བརྗེད་པས་སོ། །
གལ་ཏེ་ཡན་ལག་ཅན་འདི་ཡན་ལག་ལ་མེད་པའི་ཡོན་ཏན་ལྕི་དང་ལྡན་ཞིང་དེ་ལས་
འོག་ཏུ་འགྲོ་བའི་བྱ་བ་ཅན་དུ་འགྱུར་ན། འཇིམ་པའི་རིལ་ལྗིད་མཉམ་བཅུ་ཚན་གཉིས་ལས་
བཅུ་ཚན་གཅིག་རིམ་གྱིས་བསྲེས་ནས་སྲང་ལ་བཅལ་བའི་འཇིམ་པ་ཆོས་ཅན། མ་སྲེས་པའི་
རང་དང་ལྗིད་མཉམ་འཇིམ་རིལ་བཅུ་པོ་དེ་དང་སྲང་གྲངས་མཉམ་པོ་ལ་བརྒར་ན་ཁྱོད་སྲང་
མདའ་ཐུར་དུ་དམའ་བར་འགྱུར་བར་ཐལ། དེ་དང་སྔར་ལྗིད་མཉམ་ཞིང༌། ཕྱིས་དེ་ལ་མེད་
པའི་ཁྱོད་ལ་སྲང་ལ་བཅལ་རུང་གི་ཡན་ལག་ཅན་དུ་མ་ལྷག་པོར་ཡོད་པས་སོ། །རྟགས་ཁས་
སོ། །
དེས་ན་ནས་མེད་པ་ལ་ཆོས་ཅན། རང་གི་ཡན་ལག་མེད་པའི་རང་གི་ཡོན་ཏན་ལྕིད་དང་
དེས་དྲངས་པའི་བྱ་བ་འོག་ཏུ་འགྲོ་བ་མེད་པར་ཐལ། ཡོད་ན་དེ་དང་སྲང་གྲངས་མཉམ་པོ་ལ་
བརྒར་ན་ཁྱོད་སྲང་འདའ་དམའ་བར་འགྱུར་དགོས་པ་ལ་མི་འགྱུར་བས་སོ། །འདོད་ན། དེ་
ཕྱིར་ནས་རྒྱུ་མིན་ལ། ཆོས་ཅན། དེ་གཉིས་ཀྱི་འཕྲོད་འདུའི་རྒྱུ་མིན་པར་ཐལ། དེ་གཉིས་མེད་
པས་སོ། །རྟགས་བསལ་ཁས་སོ། །དེ་ཕྱིར་འབྲས་བུ་ནས་དེ་མཐོང་མིན་ལ་ཆོས་ཅན། ཆོས་
གསུམ་ལྡན་གྱི་རང་གི་ཡན་ལག་ཅན་དེ་མངོན་སུམ་གྱི་བཟུང་དོན་མིན་ཏེ། དེ་ཡི་འབྲས་བུ་
དང་ངོ་བོ་གང་ཡང་ཚད་མས་མ་མཐོང་བས་སོ། །
དེས་ན་མེད་ན་ནས་གནོད་པ་ཡིན་ལ། ཡན་ལག་ཅན་ནི་ཡན་ལག་ལས་གཞན་མིན་ཏེ། 
སྲང་དམའ་བའི་ཁྱད་པར་འཛིན་པ་མེད་པའི་ཕྱིར། ཞེས་པའི་རྟགས་ཆོས་ཅན། བྱེ་བྲག་པས་
ཡན་ལག་ཅན་ཡན་ལག་ལས་གཞན་དུ་བསྒྲུབ་པའི་བསྒྲུབ་བྱའི་ཆོས་གྱི་ཁྱད་པར་རང་གི་
ཡན་ལག་ལ་མེད་པའི་ལྗིད་ལ་སོགས་པའི་ཆོས་གསུམ་ལ་གནོད་དེ། དེ་འདྲའི་ཆོས་གསུམ་
འགོག་པའི་ཚུལ་གསུམ་ཡིན་པས་སོ། །

རྡུལ་ཕྲ་མོ་གཉིས་ནས་བརྩམས་ཏེ་གསུམ་ལ་སོགས་པའི་ཡན་ལག་ཅན་གྱི་རྫས་མང་
པོའི་ཕྲེང་བ་སྡོམ་པ་དེ་སྲང་ལ་བཅལ་བའི་ཕྱིར་ན་དེ་ཡི་ནང་ནས་རྫས་གཞན་རེ་རེ་བ་རྣམས་
ཀྱི་ལྗིད་ཡོད་ཀྱང་སྲང་ལ་བཅལ་བས་མི་རྟོགས་ཏེ་ཕྲ་བས་སོ། །དཔེར་ན་རས་བལ་གྱི་ཚོགས་
ཆེན་པོ་བཅལ་བ་ན་རས་བལ་གྱི་འདབ་མ་ཕྲ་མོ་གཅིག་སླར་བཞག་པའི་ལྕིད་ཡོད་ཀྱང་མི་
ཚོར་བ་བཞིན་ཞེས་སོགས་བྱེ་བྲག་པ་ཟེར་རོ། །
དེ་ཡི་གཅིག་ཅར་ནས་ཚོགས་དག་ལྕིད་ནི་ཐ་དད་འགྱུར་ལ། འཇིམ་པ་ལྕིད་མཉམ་བརྒྱ་
ཚན་ཅིག་ཅར་སྡོམས་པ་དང་རྒྱ་ཚན་གཅིག་རེ་རེ་ནས་རིམ་གྱིས་སྡོམ་པའི་འཇིམ་པ་ཆོས་ཅན། 
ལྕིད་མི་མཉམ་པར་ཐལ་ཁྱེད་གཉིས་སྔར་ལྕིད་མཉམ་པ་ལ། ཕྱིས་གཅིག་ལས་མེད་པའི་
གཅིག་ལ་ལྕིད་ཅན་གྱི་ཡན་ལག་ཅན་གོ་དགུ་ལྷག་པོར་ཡོད་པས་སོ། །
དེས་ན། ཤེས་བྱ་ཆོས་ཅན། ཕྲ་མོ་གཉིས་ནས་བརྩམས་པའི་རྫས་ཕྲེང་ཁོ་ན་སྲང་ལ་
བཅལ་བར་མི་རིགས་པར་ཐལ། འཇིམ་པ་དེ་གཉིས་ལྗིད་མཉམ་པ་དེའི་ཕྱིར་སོ་སོར་ནས་
བཅལ་བ་ན་མ་ཥ་ལོགས་ནས་མི་རུང་ངོ་ལ། གསེར་མ་ཥ་གཅིག་ནས་སྟོང་གི་བར་སོ་སོར་
བཅལ་བ་དང་གཅིག་ནས་སྟོང་གི་བར་རེ་རེ་ནས་རིམ་གྱིས་བསྣོན་ཞིང་ལྷན་ཅིག་བཅལ་བ་
ན་དེ་གཉིས་ཆོས་ཅན། མ་ཥ་སྟོང་དུ་གྲངས་མཚུངས་པར་མི་རུང་པར་ཐལ། མ་ཥ་སྟོང་དུ་
གཅིག་གིས་མ་ཚང་བའི་ལྗིད་ལྷག་པོར་ཡོད་མེད་ཀྱི་ཁྱད་པར་ཡོད་པས་སོ། །
གལ་ཏེ་ཡུངས་དཀར་ནས་བརྩམས་ཏེ་གཉིས་སྡོམ་པ་ཡན་ཆད་ཀྱི་ཡན་ལག་ཅན་གྱི་
ཚོགས་ཆེན་པ་གོང་ནས་གོང་དུ་འཕེལ་བ་དང་ལྡན་པའི་འབྲས་བུ་ཡན་ལག་ཅན་གྱི་ཕྲེང་བའི་
ལྗི་བ་སྣོན་ཐེབས་རེ་ལ་འཕེལ་བ་རྣམས་སྲང་ལ་བཅལ་བས་རྟོགས་པ་མིན་པས་སྐྱོན་མེད་ཅེ་
ན། 
ཡུངས་དཀར་བར་ནས་མ་རྟོགས་ལ། ཤེས་བྱ་ཆོས་ཅན། སྲང་ལ་བཅལ་བས་རྟོགས་

བྱའི་ཡན་ལག་ཅན་གྱི་ལྕིད་མེད་པར་ཐལ། ཡུངས་དཀར་གཅིག་མན་གྱི་ལྗིད་ཡིན་ཡང་ཤིན་
ཏུ་ཆུང་བས་སྲང་ལ་བཅལ་བས་རྟོགས་མི་ནུས་ཡུངས་དཀར་གཅིག་ཡན་གྱི་ཡན་ལག་ཅན་གྱི་
ལྕིད་ཡིན་ན་སྲང་ལ་བཅལ་བས་གཏན་ནས་མི་རྟོགས་པས་སོ། །ཟུར་ཕྱི་མ་ཁས་སོ། །
འདོད་ན་དེ་ཡི་རྒྱུ་ནས་འགྱུར་ལ་ཆོས་ཅན། སྲང་ལ་བཅལ་བས་རྟོགས་བྱའི་ཡན་ལག་
གི་ལྗིད་ཡོད་པར་ཐལ། དེ་ཡོད་པའམ་སྲང་ལ་བཅལ་བའི་རྟོགས་བྱའི་ཡན་ལག་ཅན་གྱི་ལྕིད་
ཡོད་པ་གང་གཅིག་ཡིན་ནས་ཕྱི་མ་དེ་མེད་པས་སོ། །རྟགས་བསལ་ཁས་སོ། །
དོན་དེ་ནས་རྟོག་པ་མེད་ལ་ཆོས་ཅན། ཆོས་གསུམ་ལྡན་གྱི་ཡན་ལག་ཅན་གྱི་དོན་དེ་
རས་འདབ་བཞིན་དུ་མངོན་སུམ་གྱི་བཟུང་ཡུལ་དུ་ཡོད་པ་མ་ཡིན་པར་ཐལ། རས་འདབ་
མངོན་སུམ་གྱིས་མཐོང་ཡང་མངོན་སུམ་གྱིས་མཐོང་བ་མེད་ཅིང་དེ་ཡི་འབྲས་བུ་ཡང་མངོན་
སུམ་གྱིས་མ་མཐོང་བས་སོ། །
ལྗིད་ཉིད་ནས་ལྷག་ཡོད་མིན་ལ། །གསེར་མ་ཥ་སྟོང་སྡོམ་པའི་གོང་བུ་ཆོས་ཅན། རང་
གི་ཡན་ལག་ལ་མེད་པའི་རང་གི་ཡོན་ཏན་གཟུགས་ལྷག་པོ་ཡོད་པ་མིན་ཏེ། དེ་འདྲའི་ཡོན་
ཏན་གཟུགས་སོགས་ལྷག་པོ་ཅུང་ཟད་ཀྱང་ཚད་མས་རྟོགས་པ་མེད་པའི་ཕྱིར། འོ་ན་ལྗིད་ཁོ་
ན་འགག་པ་ཅི་ཞེ་ན། དམའ་མེད་དེ་ནི་ཉེར་འཚོན་ཏེ་ལ། སྲང་དམའ་བའི་ཁྱད་པར་འཛིན་པ་
མེད་པའི་ཕྱིར། ཞེས་པ་དེ་ཆོས་ཅན། ཡན་ལག་ལ་མེད་པའི་ཡོན་ཏན་ལྕིད་ཁོ་ན་འགོག་པའི་
དཔེ་མིན་ཏེ། དེ་མེད་པས་མཚོན་ནས་ཡན་ལག་ལ་མེད་པའི་ཡོན་ཏན་ཐམས་ཅད་མེད་པར་
སྟོན་པས་སོ། །
གཟུགས་སོགས་ནས་མཐོང་མེད་ཕྱིར་ལ། འཇམ་རིལ་དུ་མ་རིམ་གྱིས་བསྲེས་པའི་གོང་
བུ་ཆོས་ཅན། རང་གི་ཡན་ལག་ལ་མེད་པའི་རང་གི་ཡོན་ཏན་གཟུགས་སོགས་ལྷག་པོ་ཅུང་
ཟད་ཀྱང་མེད་པའི་ཐ་སྙད་འཇུག་ཏུ་རུང་ཏེ། དེ་ཡོད་ན་ཁྱོད་རང་བཞིན་དུ་དབང་པོའི་མངོན་

སུམ་གྱིས་མཐོང་དགོས་པ་ལ་མཐོང་པ་མེད་པའི་དངོས་པོ་ཡིན་པས་སོ། །
ཁས་བླངས་ནས་སྲིད་པས་ན་ལ། བྱེ་བྲག་པས་ཡན་ལག་ཅན་ཡན་ལག་ལས་མ་རྟོགས་
པའི་རྫས་གཞན་དུ་དམ་བཅས་པའི་དམ་བཅའ་ཆོས་ཅན། དམ་བཅའ་ལྟར་སྣང་བ་ཡིན་ཏེ། 
ཁྱོད་ལ་ཅི་རིགས་པར་དཔྱད་ནས་བྱེ་བྲག་པའི་ཁས་བླངས་རང་ཚིག་མངོན་སུམ་རྗེས་དཔག་
གྲགས་པ་སོགས་ཀྱིས་གནོད་པའི་དམ་བཅའ་ཡིན་པས་སོ། །བྱེ་བྲག་པས་སྔར་ཡན་ལག་
ཅན་ཡན་ལག་ལས་རྫས་གཞན་ཆོས་གསུམ་ལྡན་དུ་དམ་བཅས་པའི་དམ་བཅའ་ཆོས་ཅན། 
ཆོས་འདྲ་བྱེ་བྲག་པས་ཕྱིས་དེ་འདྲའི་ཆོས་གསུམ་ལྡན་མེད་པར་ཁས་བླངས་པས་གནོད་པའི་
དམ་བཅའ་ཡིན་པས་སོ། །བྱེ་བྲག་པས་དངོས་སུ་དེ་འདྲའི་ཆོས་གསུམ་ལྡན་གྱི་དོན་དམ་
དུ་ཡོད་པར་དམ་བཅས་པའི་དམ་བཅའ་ཆོས་ཅན། ཆོས་འདྲ། བྱེ་བྲག་པས་ཡན་ལག་ཅན་
ཡན་ལག་ཚོགས་པ་ཙམ་གྱིས་ཀུན་རྫོབ་པ་ཞིག་ཏུ་ཤུགས་ལ་དམ་བཅས་པའི་རང་ཚིག་གིས་
གནོད་པས་སོ། །བྱེ་བྲག་པས་ཡན་ལག་ཅན་ཡན་ལག་ལས་རྫས་གཞན་ཆོས་གསུམ་ལྡན་དུ་
དམ་བཅའ་པའི་དམ་བཅའ་ཆོས་ཅན། ཆོས་འདྲ། དེ་འདྲའི་ཆོས་གསུམ་ཡོད་ན་མངོན་སུམ་
གྱིས་དམིགས་དགོས་པ་ལ་མ་དམིགས་པས་གནོད་པའི་དམ་བཅའ་ཡིན་པས་སོ། །ཆོས་ཅན་
དང་ཆོས་འདྲ། སྲང་དམའ་བའི་ཁྱད་པར་མི་འཛིན་པའི་རྟགས་ལ་བརྟེན་པའི་རྗེས་དཔག་
གིས་གནོད་པའི་དམ་བཅའ་ཡིན་པས་སོ། །ཆོས་ཅན་དང་ཆོས་འདྲ། ཡན་ལག་ཅན་དེ་ཡན་
ལག་ཚོགས་པ་ཙམ་ལས་འཇིག་རྟེན་ན་དོན་མཐུན་དུ་གྲགས་པས་གནོད་པའི་དམ་བཅའ་
ཡིན་པས་སོ། །
ཇི་སྐད་བཤད་ནས་རྟོགས་པར་བྱ་བ་ལ། རྣམ་འགྲེལ་ལ་འཇུག་པའི་རྟོག་ལྡན་ཆོས་
ཅན། བྱེ་བྲག་པའི་དམ་བཅའི་ཆོས་ཅན་གྱི་ངོ་བོ་དང༌། ཁྱད་པར་གནོད་པའི་རྟགས་གནོད་བྱ་
དང་བཅས་པ་ཡང་རྟོགས་པར་བྱ་དགོས་ཏེ། བསྟན་བཅོས་རྣམ་འགྲེལ་དུ་བྱེ་བྲག་པའི་དམ་

བཅའི་ཆོས་ཀྱི་ཁྱད་པར་ལ་གནོད་པའི་རྟགས་གནོད་བྱ་དང་བཅས་པ་དངོས་སུ་བསྟན་པས་
དེ་རྟོགས་བྱར་འཕངས་པས་སོ། །བྱེ་བྲག་པས་ཡན་ལག་རྣམས་ཡན་ལག་ལས་རྫས་གཞན་
དུ་དམ་བཅས་པའི་དམ་བཅའ་ཆོས་ཅན། དམ་བཅའ་ལྟར་སྣང་ཡིན་ཏེ། དམ་བཅའ་ཁྱོད་ཀྱི་
ཆོས་ཅན་གྱི་ཁྱད་པར་ལ་གནོད་པ་འབབ་པའི་དམ་བཅའ་ཡིན་པས་སོ། །ཆོས་གསུམ་ལྡན་
གྱི་རྫས་ཡོད་ཅེས་པའི་དམ་བཅའ་ཆོས་ཅན་ཆོས་འདྲ། དམ་བཅའ་ཁྱོད་གྱི་ཆོས་ཅན་གྱི་ངོ་བོ་
ལ་གནོད་པ་འབབ་པའི་དམ་བཅའ་ཡིན་པས་སོ། །
གཉིས་པ་ནི། ཚད་མ་མདོར། རིགས་པ་ཅན་པ་རྣམས་ན་རེ། བསྒྲུབ་བྱ་སྟོན་ཞེས་པ་འདི་
ལ། གྲུབ་པ་མེད་ལ་དོན་བཅས་ཉིད། །དེ་ལྟ་ན་ནི། དཔེ་དང་རྟགས་མ་གྲུབ་པ་བསྒྲུབ་བྱར་
ཐལ་བར་འགྱུར་ཞེས་སོགས་འཆད་དེ། རིགས་པ་ཅན་ལ་སོགས་པས་བསྒྲུབ་བྱ་བསྟན་པ་
དམ་བཅའོ་ཞེས་སྨྲ་བ་མི་འཐད་དེ། 
བྱ་བ་དུས་གསུམ་ནས་བསྒྲུབ་བྱར་འགྱུར་ལ། སྒྲུབ་བྱེད་དུ་བཀོད་བཞིན་པའི་རྟགས་
དཔེ་མ་གྲུབ་པ་ཆོས་ཅན། དེར་བཀོད་བཞིན་པའི་བསྒྲུབ་བྱར་ཐལ། དེར་བཀོད་བཞིན་
པའི་ཚེ་ཕྱིར་རྒོལ་གྱི་ངོ་བོ་གྲུབ་མ་ཟིན་པས་སོ། ཤེས་བྱ་ཆོས་ཅན། བསྒྲུབ་བྱ་སྟོན་པ་དམ་
བཅའི་མཚན་ཉིད་དུ་བཀོད་པ་ལ་རྟགས་དཔེ་མ་གྲུབ་པ་བསྒྲུབ་བྱར་ཐལ་བའི་སྐྱོན་འབྱུང་སྟེ། 
བསྒྲུབ་བྱའི་སྒྲ་དུས་གསུམ་གྱི་ཕྱིར་རྒོལ་གྱིས་གྲུབ་མ་ཟིན་ཐམས་ཅད་ཀྱི་རྗོད་བྱེད་དུ་འཇུག་
པས་སོ། །
ཤེས་བྱེད་ནས་ལ་བརྟེན་མིན་ལ། བསྒྲུབ་བྱ་ཞེས་པའི་སྒྲ་ཆོས་ཅན་སྔར་རྒོལ་གྱིས་ད་ལྟ་
བསྒྲུབ་བྱར་འདོད་པ་ཁོ་ན་སྟོན་པ་མིན་པར་ཐལ། ཤེས་བྱེད་རྟོགས་སྦྱོར་སྐབས་ཀྱི་ཕྱིར་རྒོལ་
གྱིས་གྲུབ་མ་ཟིན་ཐམས་ཅད་རྟོགས་པར་བྱེད་པས་སོ། །
འོ་ན་མ་གྲུབ་པ་ཀུན་དེར་མི་འཕེན་པ་ཅི་ཞེ་ན། དེས་ན་དཔེ་དང་ནས་བྱས་པ་ཡིན་ལ། 

རིག་པ་ཅན་གྱི་བསྒྲུབ་བྱ་བསྟན་པ་ནི་དམ་བཅའོ་ཞེས་པ་ལ་སློབ་དཔོན་ཕྱོགས་གླང་གིས་
དཔེ་རྟགས་མ་གྲུབ་པ་གཞན་དོན་བསྒྲུབ་བྱར་ཐལ། ཞེས་འཕངས་པ་འདི་ཆོས་ཅན། རྒྱུ་
མཚན་ཡོད་དེ། སྒྲུབ་བྱེད་ཀྱི་དབང་དུ་བྱས་པའི་ཕྱིར་རྒོལ་གྱིས་གྲུབ་མ་ཟིན་གཅིག་གཞན་
དོན་བསྒྲུབ་བྱའི་མཚན་ཉིད་དུ་བཞག་པའི་རྒྱུ་མཚན་ཡིན་པས་སོ། །
དེ་ལྟ་མ་ཡིན་ན། གཞན་དུ་ནས་འགྱུར་ལ། སློབ་དཔོན་ཕྱོགས་གླང་ཆོས་ཅན། རིགས་
པ་ཅན་གྱིས་བསྒྲུབ་བྱ་སྟོན་པ་དམ་བཅའི་མཚན་ཉིད་དུ་འཇོག་པ་ལ་རི་བོང་གི་རྭ་ལ་སོགས་
མ་གྲུབ་པ་ཀུན་བསྒྲུབ་བྱར་ཐལ་ཞེས་འཕེལ་པར་རིགས་པར་ཐལ། ཁོ་ཡི་མཚན་ཉིད་ཀྱི་ཚིག་
དེས་མ་གྲུབ་པ་ཙམ་བསྒྲུབ་བྱའི་མཚན་ཉིད་དུ་འཕེན་པས་སོ། །རྟགས་ཁས་སོ། །དཔེ་རྟགས་
མ་གྲུབ་པ་བསྒྲུབ་བྱར་མི་འགྱུར་ཏེ་ལས་མིན་པའི་ཕྱིར་དང་དེ་བརྗོད་པ་དམ་བཅས་པའི་ཡན་
ལག་མིན་པའི་ཕྱིར་དང༌། གྲུབ་མཐའ་བཞི་ཡི་སྐབས་ཀྱི་མ་གྲུབ་པ་མིན་པའི་ཕྱིར་ཞེ་ན། 
ཐམས་ཅད་རྣམ་ནས་ནུས་མ་ཡིན་ལ། མ་འོངས་པ་ན་བསྒྲུབ་བྱར་འགྱུར་བའི་དཔེ་
རྟགས་མ་གྲུབ་པ་ཐམས་ཅད་ཆོས་ཅན། བསྒྲུབ་བྱར་ཐལ། ཤེས་བྱེད་སྐབས་ཀྱི་ཕྱིར་རྒོལ་
གྱིས་གྲུབ་མ་ཟིན་ཡིན་པས་སོ། །ཁྱབ་པ་ཁས་སོ། །འདོད་ན་ལས་སུ་ཐལ་ལོ། །ཁྱབ་པ་ཁས་
སོ། །འདོད་ན། ཁྱོད་ལས་མིན་ཞིང་གྲུབ་མཐའ་མིན་ཅེས་པའི་ལན་གྱིས་ཁྱོད་གཞན་དོན་
བསྒྲུབ་བྱ་ལས་འབྱེད་ནུས་མིན་པར་ཐལ། ལས་ཡིན་ཅིང༌། དེ་ཡི་སྒོ་ནས་གཞན་དོན་བསྒྲུབ་
བྱ་ཡིན་པས་སོ། །
སྔར་མ་གྲུབ་ནས་རུང་མིན་ལ་ཆོས་ཅན། བསྒྲུབ་བྱའི་མཚན་ཉིད་ཡན་ལག་སྟོན་པ་ཁོ་ན་
དམ་བཅའ་ཡིན་ཞེས་པའི་ལན་གྱིས་ཀྱང་ཁྱོད་གཞན་དོན་བསྒྲུབ་བྱ་མིན་པར་རུང་བ་མ་ཡིན་
པར་ཐལ། གཞན་དོན་བསྒྲུབ་བྱ་ཡིན་པའི་ཕྱིར། དེར་ཐལ། ཤེས་བྱེད་སྐབས་ཀྱི་ཕྱིར་རྒོལ་
གྱི་གྲུབ་མ་ཟིན་ཡིན་པས་སོ། །གང་གི་ནས་ཉིད་དུ་མཚུངས་ལ། ཆོས་ཅན། གྲུབ་མཐའ་ཡིན་

པར་ཐལ་རྒོལ་བས་ཁས་བླངས་པས་སོ། །ཁྱབ་པ་ཁས། གལ་ཏེ་ཆོས་དང་ཆོས་ཅན་ཚོགས་
པ་བསྒྲུབ་བྱ་ཉིད་ཡིན་ཞེ་ན། 
གཉིས་པོ་ནས་བསྒྲུབ་བྱ་ལ། སྐྱེ་བ་ཅན་ཆོས་ཅན། མི་རྟག་པས་ཁྱད་པར་དུ་བྱས་པའི་
སྒྲའམ། སྒྲས་ཁྱད་པར་དུ་བྱས་པའི་མི་རྟག་པ་གང་རུང་སྒྲ་མི་རྟག་སྒྲུབ་ཀྱི་བསྒྲུབ་བྱར་ཐལ། 
སྒྲ་དང་མི་རྟག་པ་ཚོགས་པ་དེ་བསྒྲུབ་བྱ་ཡིན་པས་སོ། །འདོད་དེ་སྔ་མ་དེ་ཡིན་ནོ་ཞེ་ན། 
གཏན་ཚིགས་མཚན་ཉིད་མ་གྲུབ་འགྱུར་ལ་ཆོས་ཅན། དེ་སྒྲུབ་ཀྱི་གཞན་དོན་གྱི་རྟགས་
ཡང་དག་ཏུ་མ་གྲུབ་པར་ཐལ། མི་རྟག་པས་ཁྱད་པར་དུ་བྱས་པའི་སྒྲ་དང༌། མཐུན་དཔེ་བུམ་
པ་གཉིས་ཀྱི་ཐུན་མོང་གི་ཆོས་སུ་དེ་ཡི་ཕྱིར་རྒོལ་གྱིས་མ་ངེས་ཤིང་མི་རྟག་པས་ཁྱད་པར་དུ་
བྱས་པའི་སྒྲ་དེ་དེའི་བསྒྲུབ་བྱ་ཡིན་པས་སོ། །རྟགས་ཁས་སོ། །མ་ཁྱབ་ན་དཔེ་དང་ཆོས་མཐུན་
པས་བསྒྲུབ་བྱ་སྒྲུབ་པར་བྱེད་པ་དེ་རྟགས་ཡང་དག་གི་མཚན་ཉིད་ཡིན་པར་འགལ་རྟགས་སྔ་
མའང་དེ་ལ་སྒྲིག་གོ། དཔེ་ཡི་མཚན་ཉིད་མ་གྲུབ་ལ། བུམ་པ་ཆོས་ཅན། སྐྱེ་བ་ཅན་གྱི་སྒྲ་མི་
རྟག་སྒྲུབ་ཀྱི་མཐུན་རྐྱེན་ཡང་དག་ཏུ་མ་གྲུབ་པར་ཐལ། མི་རྟག་པས་ཁྱད་པར་དུ་བྱས་པའི་སྒྲ་
དང༌། སྐྱེ་བ་ཅན་དུ་ཆོས་མཐུན་པར་དེ་ཡི་ཕྱི་རྒོལ་གྱིས་མ་ངེས་ཤིང༌། དེ་འདྲའི་སྒྲར་དེ་དེ་ཡི་
བསྒྲུབ་བྱ་ཡིན་པས་སོ། །རྟགས་ཁས་ཁྱབ་ན། སྒྲུབ་པར་བྱ་བ་དང༌། ཆོས་མཐུན་པས། དེ་ཡི་
ཆོས་ཡོད་པ་ཅན་མཐུན་རྐྱེན་ཡང་དག་གི་མཚན་ཉིད་ཡིན་པ་བུད་ཚོགས་དོན་ལ་ངེད་ཀྱི་དཔེ་
རྟགས་ཀྱི་ནང་གི་བསྒྲུབ་བྱའི་སྒྲ་དེའི་དོན་མི་སྲིད་ཕྱིར་ན། དེ་གཉིས་ཀྱི་ནང་གི་བསྒྲུབ་བྱའི་སྒྲ་
ཆོས་ཅན་ལ་འཇུག་པ་ཡིན་པར་འདོད་ན། 
བསྟན་བཅོས་ནས་འགྱུར་བ་ཡིན་རྩ་བར་མིན་ལ། དཔེ་རྟགས་ཀྱི་མཚན་ཉིད་སྟོན་མི་
རིགས་པ་ཅན་ཡིན་པའི་བསྟན་བཅོས་ཆོས་ཅན། དཔེ་རྟགས་ཀྱི་མཚན་ཉིད་མ་འཆོལ་བར་
སྟོན་བྱེད་དུ་དོན་མེད་པར་ཐལ། ཁྱོད་ཀྱིས་བསྟན་པའི་དཔེ་རྟགས་ཀྱིས་མཚན་ཉིད་ལ་མ་

ཁྱབ་ཁྱབ་ཆེས་པའི་སྐྱོན་འཇུག་པས་དཔེ་རྟགས་ཀྱི་མཚན་ཉིད་སྐྱོན་མེད་གཞན་ཤེས་པར་
བྱས་ནས་འཇུག་དགོས་པས་སོ། །
སྒྲུབ་བྱེད་བསྟན་ནས་རྟོགས་ལ། དེ་ཡི་གཞན་དོན་བསྒྲུབ་བྱ་ཡིན་ན་དེ་ཡི་ཕྱིར་རྒོལ་གྱི་
ངེས་ཟིན་མ་བརྗེད་པ་མིན་པའི་དོན་དེ་ཆོས་ཅན། ཁྱོད་རྟོགས་པའི་ཆེད་ཁོ་ན་རིགས་པ་ཅན་
གྱི་དམ་བཅའི་མཚན་ཉིད་དུ་ཁོ་ན་སྔར་མེད་གསར་དུ་སྨོས་མི་དགོས་པར་ཐལ། རིགས་པ་
ཅན་པས་སྔར་སྒྲུབ་བྱེད་རྟགས་ཀྱི་མཚན་ཉིད་བསྟན་པའི་ཤུགས་ཉིད་ལས་ཁྱོད་རྟོགས་པས་
སོ། ། མ་གྲུབ་ན་སྔར་བཤད་ལྟར་དེ་རྟགས་ཀྱི་མཚན་ཉིད་ཡིན་པ་བུད། 
གཏན་ཚིགས་སོགས་ནས་དོགས་པའང་མེད་ལ། སྒྲུབ་བྱེད་དུ་བཀོད་པའི་རྟགས་དཔེ་མ་
གྲུབ་པ་ཆོས་ཅན། ཁྱོད་གཞན་དོན་བསྒྲུབ་བྱ་ཡིན་པ་སེལ་བའི་ཆེད་ཁོ་ནར་རིགས་པ་ཅན་གྱི་
དམ་བཅའི་མཚན་ཉིད་དུ་ཁོ་ན་སྔར་མེད་གསར་དུ་སྨོས་མི་དགོས་པར་ཐལ། རིགས་པ་ཅན་
གྱི་དཔེ་རྟགས་ཀྱི་མཚན་ཉིད་ལས་ཁྱོད་གཞན་དོན་བསྒྲུབ་བྱ་དོགས་པ་མེད་པར་བྱས་པའི་
ཕྱིར་ཏེ་རིགས་པ་ཅན་པའི་དཔེ་རྟགས་ཀྱི་མཚན་ཉིད་ཀྱི་ཚིག་གིས་ཁྱོད་གཞན་དོན་བསྒྲུབ་
བྱར་འཕངས་ཟིན་པས་སོ། །མ་གྲུབ་ན་དཔེ་རྟགས་ཀྱི་མཚན་ཉིད་དང་སྒྲིག་གོ། 
སྔར་ངེས་བཟུང་ནས་དོན་མེད་ལ། ཁོ་ནའི་སྒྲ་ཆོས་ཅན་བསྒྲུབ་བྱ་གྲུབ་ཟིན་དང་སྒྲུབ་
བྱེད་བསྒྲུབ་བྱ་མིན་པར་བསྟན་པ་ཁོ་ནའི་ཆེད་དུ་རིགས་པ་ཅན་གྱི་དམ་བཅའི་མཚན་ཉིད་དུ་
སྔར་མེད་གསར་དུ་སྨོས་པ་དོན་མེད་པར་ཐལ། རིགས་པ་ཅན་གྱི་དཔེ་རྟགས་ཀྱི་མཚན་ཉིད་
ཀྱི་ཚིག་གིས་དེ་དག་གཞན་དོན་བསྒྲུབ་བྱར་འཕངས་ཟིན་པས་སོ། །
དེ་ཕྱིར་ཤུགས་ཀྱིས་དཔེར་བརྗོད་པས་ལ། ཆོས་ཅན། དམ་བཅའ་ཁོ་ནའོ་ཞེས་དམ་
བཅའི་ཕྱིས་བརྗོད་དགོས་པར་ཐལ། དམ་བཅའི་སྔར་སྨོས་པ་དོན་མེད་ཅིང་དེ་ཡི་སྔ་ཕྱི་གང་
རུང་དུ་སྨོས་དགོས་པས་སོ། །རྟགས་ཁས་སོ། །འདོད་དགོས་པས། ཁྱབ་པའི་འབྲས་ཅན་

ཡིན་པར་རྟོགས་ལ། བསྒྲུབ་བྱ་སྟོན་པ་དམ་བཅའ་ཁོ་ནའོ་ཞེས་པའི་ཚིག་ཆོས་ཅན། མི་ལྡན་
རྣམ་དཔྱོད་ཀྱི་འབྲས་བུ་ཅན་དུ་ཐལ། བསྒྲུབ་བྱ་སྟོན་པ་དམ་བཅའ་ཁོ་ནའོ་ཞེས་པའི་ཚིག་
ཡིན་པས་སོ། །འདོད་ན་རྟགས་དཔེ་མ་གྲུབ་པ་ཆོས་ཅན། དམ་བཅའ་ཁོ་ནར་ཐལ། ཤེས་བྱེད་
སྐབས་ཀྱི་ཕྱིར་རྒོལ་གྱི་གྲུབ་མ་ཟིན་པ་ཡིན་པས་སོ། །རྟགས་ཁས་སོ། །གསུམ་པ་ནི། ཚད་
མ་མདོར། གཏན་ཚིགས་དམ་བཅའ་དང་འགལ་བ། །དམ་བཅའི་སྐྱོན་ཞེས་རིགས་པ་མིན། 
། ཞེས་སོགས་འཆད་དེ། རིགས་པ་ཅན་པ་ན་རེ། དམ་བཅའ་བ་དང་གཏན་ཚིགས་འགལ་བ་
ནི་དམ་བཅའི་སྐྱོན་ཏེ། སྒྲ་རྟག་སྟེ་ཐམས་ཅད་མི་རྟག་པ་ཡིན་པའི་ཕྱིར། ཞེས་པ་ལྟ་བུ་སྟེ། སྒྲ་
རྟག་ན་ཐམས་ཅད་མི་རྟག་པར་འགལ་ཐམས་ཅད་མི་རྟག་ན་སྒྲ་རྟག་པ་འགལ་ཏེ། སྒྲ་ཡང་
ཐམས་ཅད་དུ་འདུ་བས་སོ་ཞེ་ན། 
དམ་བཅའ་དང་རྟགས་འགལ་བའི་དོན་ཡང་རྟགས་འདོད་ཡུལ་དང་འབྲེལ་པ་མེད་པ་
ཡིན་མོད། དེ་ཡང་འདོད་ཡུལ་བསྒྲུབ་པ་ལ་ཕན་པ་མེད་པའམ་ལྷན་ཅིག་མི་གནས་པ་སྟེ་
རྟགས་ཕྱོགས་ཆོས་མ་གྲུབ་པ་ཡིན་དང་པོ་དེ་ལྟ་ན་རྟགས་ཀྱི་སྐྱོན་ནས་བསྟན་ཟིན་ཏོ་ལ། མ་
གྲུབ་པའམ་སོགས་རྟགས་སྐྱོན་བུད་དམ། ཆོས་ཅན་དེ་ཡི་དམ་བཅའི་སྐྱོན་དུ་ཐལ། དེ་ཡི་
བསྒྲུབ་བྱ་བསྒྲུབ་མི་ནུས་པས་སོ། །ཁྱབ་སྟེ། ཕྱོགས་སྐྱོན་ཡིན་ན་གཞན་རྟགས་དཔེ་ལ་ལྟོས་
པ་ནི་མ་ཡིན་ནོ། །ཞེས་བསྟན་ཟིན་ཏོ། །འདོད་མི་ནུས་ཏེ། རྟགས་སྐྱོན་ཡིན་པས་སོ། །གཉིས་
པ་ལྟར་ན། འདོད་ལ་མེད་པའང་མ་གྲུབ་ཡིན། །རྟགས་ཕྱོགས་ཆོས་མ་གྲུབ་པ་ཆོས་ཅན། 
དམ་བཅའི་སྐྱོན་མིན་པར་ཐལ། རྟགས་མ་གྲུབ་ཡིན་པས་སོ། །
མི་རྟག་གཏན་ཚིགས་ནས་བཟློག་པར་འགྱུར་ལ། མི་རྟག་པ་ཆོས་ཅན། སྒྲ་རྟག་པ་
འགོག་སྟེ། རྟག་པའི་འགལ་ཟླ་དངོས་སྒྲ་ཡི་སྟེང་དུ་ཚད་མས་མ་གྲུབ་པའི་དོན་དེ་ཡིན་པས་
སོ། །

འདི་ལ་དཔེ་བསྟན་ནས་ཡོད་ལ། སྒྲ་རྟག་སྟེ་ཐམས་ཅད་མི་རྟག་པའི་ཕྱིར་ཞེས་པའི་སྦྱོར་
ངག་ཆོས་ཅན། མི་རྟག་པ་དེ་དེ་སྒྲུབ་ཀྱི་དམ་བཅའ་དང༌། རྟགས་འགལ་བའི་དམ་བཅའི་སྐྱོན་
མིན་པར་ཐལ། དེ་སྒྲུབ་ཀྱི་ཆོས་མཐུན་པའི་སྦྱོར་བ་ཆ་མཐུན་ཞིག་བསྟན་གྱི་མི་རྟག་པ་སྒྲ་རྟག་
སྒྲུབ་ཀྱི་རྟགས་སུ་མ་འཕངས་པས་སོ། །
ཁྱད་པར་ནས་དེ་ཁྱབ་མིན་རྩ་བར་ཡིན་ལ་ཆོས་ཅན། སྒྲ་མི་རྟག་པར་འཕེན་པ་མ་ཡིན་
པར་ཐལ། སྒྲ་རྟག་པར་དམིགས་ཀྱིས་བསལ་ཏེ་བརྗོད་ནས་ཐམས་ཅད་མི་རྟག་ཅེས་སྤྱིར་
བཏང་གི་ཚིག་དམིགས་བསལ་གྱི་རྗེས་སུ་འཇུག་པར་སྨྲས་པས་སོ། །
དེ་ལྟ་མ་ཡིན་ན་སྤྱི་རྗེས་སུ་ནས་ཅི་ཞིག་ཡོད་ལ། ཆོས་ཅན། རྟགས་དེ་ལྟར་སྨྲས་པ་དོན་
མེད་པར་ཐལ། སྒྲ་མིན་ཐམས་ཅད་མི་རྟག་པར་མ་འཕངས་པས་སོ། །དེ་ཕྱིར་ནས་གསུངས་
ལ། དེ་ལྟར་དེ་ནི་བཟློག་པར་འགྱུར་དང་གཅིག་གོ། ཡུལ་གཞན་ལ་ནས་བརྗོད་པ་ཡིན་ལ། 
དེ་འདྲའི་སྦྱོར་ངག་ཆོས་ཅན། སྒྲ་དེ་ཐམས་ཅད་མིན་པར་བརྗོད་པ་ཡིན་ཏེ། སྒྲ་རྟག་ལ་ཐམས་
ཅད་མི་རྟག་ཅེས་སྨྲས་པས་སོ། །
སྤྱི་ནི་ཁྱད་པར་ནས་མིན་ནོ་ལ། སྒྲ་ཆོས་ཅན། ཤེས་བྱ་ཐམས་ཅད་མིན་པ་དེ་ཁྱོད་རྟག་
སྒྲུབ་ཀྱི་མ་གྲུབ་པའི་རྟགས་སུ་ཐལ། ཁྱོད་ཐམས་ཅད་ཡིན་པས་སོ། །དཔེར་ན་སྐབས་འགར་
ཤིང་ཤ་པ་ཉིད་དམ་ཁོ་ན་ནི་ཤིང་མིན་ཞེས་བརྗོད་པ་བཞིན། དཔེར་ན་སྐབས་ནས་ཐམས་
ཅད་མིན་ལ། སྒྲ་ཁོ་ན་ཐམས་ཅད་མིན་ཞེས་པའི་ངག་ཆོས་ཅན། ཁྱོད་ཀྱི་སྒྲ་ཁོ་ནའམ་ཐམས་
ཅད་མིན་ཅེས་བརྗོད་པ་ཙམ་གྱི་སྒྲ་ཐམས་ཅད་མིན་པར་འགྱུར་བ་མིན་པར་ཐལ། ཐམས་
ཅད་སྒྲ་ཁོ་ན་ལ་འཇུག་པ་འགོག་པ་ཙམ་ཡིན་གྱི་སྒྲ་ཐམས་ཅད་ཡིན་པ་མ་བཀག་པས་སོ། །
ཁྱད་པར་ནས་མེད་འགྱུར་ཕྱིར་ལ། ཤེས་བྱ་ཆོས་ཅན། སྒྲ་མིན་ཀུན་ཡང་ཐམས་ཅད་
མིན་པར་ཐལ། སྒྲ་དེ་ཐམས་ཅད་མིན་ལ་དེ་ལྟ་ན་རྒྱུ་མཚན་མཚུངས་པས་སོ། །འདོད་ན་

ཐམས་ཅད་ཡིན་པ་མེད་པར་ཐལ་ལོ། །ཤེས་བྱ་ཤེས་བྱེད་ནས་མ་གྲུབ་ཕྱིར་ལ། ཤེས་བྱ་ཆོས་
ཅན། རྩོད་གཞི་ཆོས་ཅན། ཉིད་དེ་སྒྲུབ་ཀྱི་ཕྱོགས་ཆོས་སུ་མ་འགྲུབ་སྟེ། ཕྱོགས་ཆོས་ཅན་གྱི་
རྟགས་ཡིན་ན་གཞི་རྟགས་ཐ་དད་དགོས་པས་སོ། །ཆོས་ཅན་མ་གྲུབ་ལ། ཆོས་ཅན་སྒྲ་དེ་སྒྲ་
རྟག་པར་སྒྲུབ་པའི་ཕྱོགས་ཕྱོགས་སུ་མ་གྲུབ་སྟེ། རྩོད་གཞི་ཆོས་ཅན། ཉིད་དེ་སྒྲུབ་ཀྱི་ཕྱོགས་
ཕྱོགས་ཆོས་སུ་མ་གྲུབ་པས་སོ། །
དངོས་པོ་ཀུན་ནས་མཚུངས་ཤེ་ན་ལ་རང་བཞིན་གྱི་རྟགས་ཀུན་ཆོས་ཅན། དམ་བཅའི་
དོན་གྱི་ཕྱོགས་གཅིག་རྟགས་སུ་བཀོད་པའི་མ་གྲུབ་པར་ཐལ། དེ་ཡི་དོན་གསུམ་གྱི་ཆོས་ཆོས་
ཅན་ཐ་དད་མེད་པས་སོ། ཞེ་ན། མིན་ནས་ཡོད་ཕྱིར་རོ་ལ། བྱས་པ་ཆོས་ཅན་སྒྲ་མི་རྟག་སྒྲུབ་
ལ། ཆོས་རྟགས་གཞི་རྟགས་ཐ་དད་མེད་པ་མིན་པར་ཐལ། སྒྲ་དང་མི་རྟག་པ་ལྡོག་པ་ཐ་དད་
པས་སོ། །དོན་དམ་ནི་ནས་ཀུན་རྫོབ་ལ། ཆོས་ཆོས་ཅན་ལྡོག་པ་ཐ་དད་པ་ཆོས་ཅན། ཀུན་
རྫོབ་ཡིན་ཏེ། དོན་དམ་པར་དཔྱད་ན་མ་གྲུབ་པའི་ཆོས་ཡིན་པས་སོ། །
ཀུན་རྫོབ་པའི་དངོས་ནས་འགྱུར་ལ། སྒྲ་བྱས་མི་རྟག་པ་ཆོས་ཅན། ཐ་མི་དད་ཀྱི་གཅིག་
དང་རྫས་གཞན་ཡིན་པ་འགོག་སྟེ། ངོ་བོ་གཅིག་ལ་ལྡོག་པ་ཐ་དད་ཡིན་པས་སོ། །དོན་དམ་
པར་ཆོས་ཆོས་ཅན་ཐ་དད་མེད་པ་ན་དཔག་བྱ་དཔོག་པར་བྱེད་པའི་ཐ་སྙད་ཇི་ལྟར་བྱ་ཞེ་ན། 
དཔག་བྱ་ནས་བརྟགས་པ་ཡིན་ལ། སྒྲ་བྱས་སོགས་ཆོས་ཆོས་ཅན་ཐ་དད་པ་ཡིན་ཏེ། 
དོན་དམ་པར་རང་མཚན་ཐ་དད་དུ་གྲུབ་པ་མིན་ཏེ། རྟོག་ངོར་ཆོས་ཆོས་ཅན་ལྡོག་པ་ཐ་དད་
དུ་གྲུབ་པ་ལ་བརྟེན་པ་བརྟགས་པ་ཙམ་ཡིན་པས་སོ། །
བདག་ཉིད་ཅི་ལྟའི་ནས་རྟེན་ཡིན་ནོ་ལ། རྟོག་པ་ལ་སྒྲ་བྱས་མི་རྟག་པ་སོགས་ཆོས་ཆོས་
ཅན་ཐ་དད་པར་སྣང་བ་ཆོས་ཅན། སྒྲ་བྱས་མི་རྟག་པ་སོགས་ཆོས་ཆོས་ཅན་ཐ་དད་པའི་ཐ་
སྙད་འཇུག་པའི་རྟེན་ཡིན་ཏེ། ཁྱོད་ཡུལ་དུ་བྱས་ནས་དེ་འདྲའི་ཐ་སྙད་འཇུག་པས་སོ། །

འདི་ནི་ཐ་སྙད་ནས་བྱས་པ་ལ་ཤེས་བྱ་ཆོས་ཅན། སྒྲ་ལ་སྒྲ་རྟགས་སུ་བཀོད་པ་ན་ཆོས་
ཅན་ཉིད་རྟགས་སུ་བྱས་པ་ཡིན་ཏེ། སྒྲ་དང་སྒྲ་ལྡོག་པ་ཐ་དད་ཙམ་དུ་རྟོག་ངོར་མི་སྣང་བས་
སོ། །དེས་ན་མ་གྲུབ་བསྟན་ལ། སྒྲ་ཆོས་ཅན་སྒྲ་རྟག་སྒྲུབ་ཀྱི་ཕྱོགས་ཆོས་མ་གྲུབ་སྟེ། སྒྲ་
དང་གཅིག་ཡིན་པས་སོ། །འདུས་བྱས་ཡང་འདུས་བྱས་བུམ་སོགས་མི་རྟག་པར་བསྒྲུབ་པའི་
ཕྱོགས་ཆོས་མ་གྲུབ་པར་ཐལ། དེ་ཡི་གཞི་རྟགས་ཐ་དད་མེད་པས་སོ། །ཞེ་ན། 
དེས་ན་བྱེ་བྲག་ནས་རྟགས་ཅན་ཉིད་ལ། འདུས་བྱས་ཆོས་ཅན། འདུས་བྱས་བུམ་སོགས་
མི་རྟག་པར་བསྒྲུབ་པའི་གཞི་རྟགས་ཐ་དད་མེད་པའི་མ་གྲུབ་པ་མིན་ཏེ། བུམ་སོགས་དེ་ཁྱོད་
ཀྱི་བྱེ་བྲག་ཁྱོད་དེའི་སྤྱི་ཡིན་པའི་སྒོ་ནས་དེ་དང་ལྡོག་པ་ཐ་དད་པས་སོ། །དཔེར་ན་རྩོལ་བྱུང་
ཉིད་ཀྱི་ཕྱིར། རྩོལ་བྱུང་སྒྲ་ནི་མི་རྟག་ཅེས་པ་བཞིན་རྩོལ་བྱུང་དེ་རྩོལ་སྒྲའི་ཁྱད་པར་ཡིན་པས་
གཞི་རྟགས་ཐ་དད་མེད་པའོ་ཞེ་ན། 
ཕྱོགས་ཡན་ལག་ནའང་ནས་མ་གྲུབ་མིན་ལ། རྩོལ་བྱུང་ཆོས་ཅན། རྩོལ་བྱུང་སྒྲ་ཡི་ཁྱད་
པར་བྱེད་ཆོས་ཡིན་ཡང་རྩོལ་བྱུང་སྒྲ་ལས་ཐ་དད་དུ་མ་གྲུབ་པ་མ་ཡིན་པར་ཐལ། ཡིན་ཡང་
དེ་སྒྲུབ་ཀྱི་ཕྱོགས་ཆོས་ཡིན་པ་ལ་གནོད་པ་མེད་པས་སོ། །དཔེར་ན་གོང་བུ་ར་ཅན་གཡས་མ་
ཆོས་ཅན། རྟ་ཡིན་ཏེ་རྭ་ཅན་ཉིད་ཀྱི་ཕྱིར། 
ཞེས་པ་བཞིན། ཡང་ན་དེ་རྟོགས་ནས་ཡན་ལག་ཡིནརྩ་བར་མིན་ལ། རྩོལ་བྱུང་ཆོས་
ཅན། རྩོལ་བྱུང་གིས་སྒྲ་མི་རྟག་པར་བསྒྲུབ་པའི་དུས་སུ་རྩོལ་བྱུང་གི་སྒྲ་ཡི་ཆ་ཤས་མིན་ཏེ། 
རང་གིས་མི་རྟག་པར་དཔོག་པའི་ཆོས་ཅན་སྒྲ་དེ་རྩོལ་བ་ལ་ལྟོས་པའི་སྒྲ་གཅིག་ཡིན་པར་
མཚོན་པར་བྱས་ནས་རྩོལ་བྱུང་གི་སྒྲ་ཡི་ནང་དུ་འདུ་བ་ལྡོག་པའི་ཕྱིར། དཔེར་ན་གོས་དཀར་
ཅན་ཁྲིད་ཤོག་ཅེས་པ་ནས་གོས་དཀར་གྱིས་ཁྲིད་བྱའི་སྐྱེས་བུ་མཚོན་པར་བྱས་ནས་ཁྲིད་
འོང་བའི་བྱ་བའི་ནང་དུ་མི་འདུ་བ་བཞིན་ཆོས་མཆོག་གོ། ཆོས་ཐ་དད་ནས་འཐད་མ་ཡིན་ལ། 

ཉན་བྱ་ཆོས་ཅན། སྒྲ་རྟག་སྒྲུབ་ཀྱི་གཞི་རྟགས་ཐ་དད་མེད་པ་མིན་པར་ཐལ། སྒྲ་དང་ལྡོག་པ་
ཐ་དད་པས་སོ། །
གཉིས་པ་གཏན་ཚིགས་ཚད་མ་མདོར། གང་ཕྱིར་གཏན་ཚིགས་དག་དང་ནི། །དེར་སྣང་
ཕལ་ཆེར་ཕྱོགས་ཆོས་ཉིད། །དེས་ན་གཏན་ཚིགས་སོགས་དོན་གྱི། །སྔོན་དུ་དེ་དབྱེ་ཕྱོགས་
ཆོས་མཐུན་ཕྱོགས་ཡོད་མེད་དང༌། །རྣམ་གཉིས་རེ་རེ་དག་ལ་ཡང༌། །རྣམ་གསུམ་མི་མཐུན་
ཕྱོགས་དག་ལ་ཡང༌། །ཡོད་མེད་རྣམ་པ་གཉིས་ཕྱིར་རོ། །བསྟན་པར་བྱ། །ཞེས་སོགས་
འགྲེལ་བ་ལ་གསུམ། དགུ་རུ་བཏུས་པའི་དགོས་པ་བརྗོད། །ཕྱོགས་ཆོས་ཚིག་ལ་རྩོད་པ་
སྤང༌། དགུ་པོ་སོ་སོའི་དགོས་པ་བསྟན་པའོ། །
དང་པོ་ནི། གཏན་ཚིགས་རབ་ཏུ་ནས་གསུངས་པ་ཡིན་ལ། ཕྱོགས་ཆོས་ཅན་དགུ་ཡི་རབ་
དབྱེ་མདོར་བསྡུས་པར་གསུངས་པ་ཆོས་ཅན། དོན་ཡོད་དེ་རྟགས་ཡང་དག་དང་ལྟར་སྣང་གི་
རབ་དབྱེ་རྒྱ་ཆེན་བདེ་བླག་ཏུ་རྟོགས་པའི་ཆེད་ཡིན་པས་སོ། །
གཉིས་པ་ནི། རྟགས་ཆོས་ཅན་གྱི་ཆོས་ཡིན་ན་ཆོས་ཅན་གྱི་ཁྱད་པར་དུ་བྱས་པས་ཆོས་
ཅན་ལས་གཞན་ལ་མི་འཇུག་པར་ཐལ་ལོ། ཞེ་ན། ཆོས་ཀྱི་ཚིག་ཕྲད་ནས་ལྷན་ཅིག་བརྗོད་
ལ། ལྷ་སྦྱིན་གྱི་དུ་ལྡན་ལ་ལ་དུ་བ་ཡོད་པ་ཁོ་ནའོ། །ཞེས་པའི་ངག་ཆོས་ཅན་མི་ལྡན་རྣམ་
གཅོད་ཀྱི་ངག་ཡིན་ཏེ། ཁྱད་པར་དུ་ཡོད་ལ་ཁོ་ནའི་ཚིག་སྦྱར་ཏེ་དུ་ལྡན་ལ་ལ་དུ་བ་ཡོད་པར་
ཁོ་ན་ཞེས་པའི་ངག་ཡིན་པས་སོ། །ལྷས་སྦྱིན་གྱིས་སྒྲ་ཁོ་ན་ཉན་བྱའོ། །ཞེས་པའི་ངག་ཆོས་
ཅན། གཞན་ལྡན་རྣམ་གཅོད་ཀྱི་ངག་ཡིན་ཏེ། ཁྱད་པར་ཅན་སྒྲ་ལ་ཁོ་ནའི་ཚིག་སྦྱར་ཏེ་སྒྲ་ཁོ་
ན་མཉན་བྱའོ། །ཞེས་པའི་ངག་ཡིན་པས་སོ། །ལྷ་སྦྱིན་གྱིས་བ་ལས་བེའུ་བྱུང་སྲིད་པ་ཁོ་ན་
ཞེས་པའི་ངག་ཆོས་ཅན། མི་སྲིད་རྣམ་གཅོད་ཀྱི་ངག་ཡིན་ཏེ། བྱ་བ་སྲིད་པ་ལ་ཁོ་ནའི་ཚིག་
སྦྱར་ཏེ་བ་ལས་བེའུ་བྱུང་སྲིད་པ་ཁོ་ནའོ་ཞེས་པའི་ངག་ཡིན་པས་སོ། །ངེས་བཟུང་གི་ཚིག་

དངོས་སུ་མ་སྦྱར་བས་རྣམ་དཔྱོད་རྟོགས་པ་ཡོད་དམ་ཞེ་ན། 
དེ་སྦྱར་མེད་ཀྱང་ནས་རྣམ་གཅོད་ཕྱིར་ལ། ལྷ་སྦྱིན་གྱིས་བུམ་པས་ཆུ་འོན་ཞེས་པའི་ངག་
ཆོས་ཅན། ཁྱོད་ཀྱིས་བུམ་པ་ཁོ་ན་ནར་ཆུ་ཁོ་ན་ཁྱེར་འོང་བ་ཁོ་ན་ཞེས་དངོས་སུ་མ་སྦྱར་ཀྱང་
བུམ་པ་ཁོ་ནར་ཆུ་ཁོ་ན་ཁྱེར་བ་ཁོ་ན་གོ་བར་བྱེད་དེ། དེ་ལྟར་མ་སྦྱར་ཀྱང་སྨྲ་བ་པོས་དེ་ལྟར་
བརྗོད་པར་འདོད་ནས། བུམ་པར་ཆུ་འོན་ཞེས་མ་འཆོལ་བར་བརྗོད་པའི་ངག་ཡིན་པས་སོ། 
། དཔེར་ན་ནག་པ་འཕོང་རྐྱེན་པའམ་ལ། ལྷས་སྦྱིན་གྱིས་ནག་པ་མདའ་རྐྱེན་པ་ཁོ་ནའོ་ཞེས་
པའི་ངག་ཆོས་ཅན། མི་ལྡན་རྣམ་གཅོད་ཀྱི་ཚིག་ཡིན་ཏེ། ནག་པ་མདའ་རྐྱེན་པ་ཁོ་ནའོ་ཞེས་
པའི་ངག་ཡིན་པས་སོ། །སྲིད་བསྒྲུབ་འཕོང་རྐྱེན་ཞེས་པའམ་ལ། དེས་སྲིད་སྒྲུབ་ཁོ་ན་མདའ་
རྐྱེན་ཞེས་པའི་ངག་ཆོས་ཅན། གཞན་ལྡན་རྣམ་གཅོད་ཀྱི་ཚིག་ཡིན་ཏེ། སྲིད་སྒྲུབ་ཁོ་ན་མདའ་
རྐྱེན་ཞེས་པའི་ངག་ཡིན་པས་སོ། །སྔོན་པོ་མཚོ་སྐྱེས་འགྱུར་ལ། དེས་པད་མ་སྔོན་པོ་སྲིད་པ་
ཁོ་ན་ཞེས་པའི་ངག་ཆོས་ཅན། མི་སྲིད་རྣམ་གཅོད་ཀྱི་ཚིག་ཡིན་ཏེ། པད་མ་སྔོན་པོ་སྲིད་པ་ཁོ་
ན་ཞེས་པའི་ངག་ཡིན་པས་སོ། །
དེར་ཡང་ཟླ་བོ་ནས་རྗེས་འབྲང་ཕྱིར་ལ། ངག་འཇུག་པ་ན་ཆོས་ཅན། ལྷས་སྦྱིན་དཔའ་
བ་ཁོ་ན་ཞེས་བརྗོད་པས་ལྷས་སྦྱིན་མི་དཔའ་བ་གཅོད་ཀྱི་ལྷ་སྦྱིན་མི་ཡིན་པ་སོགས་གཅོད་
པ་མིན་ཏེ། ངག་ལ་སྦྱར་བའི་ཚིག་ཕྲད་ཀྱིས་སྨྲ་བ་པོའི་འདོད་པས་དམིགས་པའི་འགལ་ཟླ་
གཅོད་པར་འཇིག་རྟེན་ན་གྲགས་པའི་ཕྱིར་དང༌། དེས་དེ་གཅོད་ནུས་པའི་ཕྱིར་དང་རྗོད་བྱེད་
སྒྲ་ནི་ཁོ་རང་གི་བརྗོད་འདོད་ཀྱི་རྗེས་སུ་འབྲངས་ནས་དོན་སྟོན་པས་སོ། །
དེས་ན་མི་ལྡན་ནས་སྐྱོན་རྟེན་མིན་ལ། བྱས་པ་ཆོས་ཅན། སྒྲས་ཁྱད་པར་དུ་བྱས་པས་
སྒྲ་ལས་གཞན་ལ་རྗེས་འགྲོ་མེད་པ་མིན་ཏེ། མི་ལྡན་རྣམ་གཅོད་ཀྱི་སྒྲས་ཁྱད་པར་དུ་བྱས་པ་
ཙམ་ཡིན་པས་སོ། །

གསུམ་པ་ལ་བསྟན་བཤད་གཉིས་ལས། དང་པོ་ནི། ཕྱོགས་ཆོས་ཅན་དགུར་ཕྱེ་བ་
ལ་དགོས་པ་ཅི་ཡོད་ཅེ་ན། རང་བཞིན་འབྲས་བུ་ནས་གཉིས་དང་ལ། ཕྱོགས་ཆོས་ཅན་དུ་
སྒྲ་མི་རྟག་སྟེ་བྱས་པས་སོ། །རིག་བྱེད་སྒྲ་ཡི་ཆ་ཤས་འཛིན་པའི་ལྷས་སྦྱིན་གྱི་ཉན་ཤེས་མ་
འཁྲུལ་བ་ཆོས་ཅན། རང་རྒྱུར་གྱུར་པའི་སྒྲ་མི་རྟག་པ་སྔོན་དུ་སོང་སྟེ་རིག་བྱེད་སྒྲ་ཡི་རྐྱེན་
རྩལ་མ་ཐག་ཏུ་བྱུང་བའི་རིག་སྒྲའི་ཆ་ཤས་ཐོས་པའི་ཉན་ཤེས་ཡིན་པས་སོ། །ཞེས་པའི་
གཏན་ཚིགས་གཉིས་སྨོས་པ་ཆོས་ཅན། དོན་ཡོད་དེ་རང་བཞིན་རྟགས་དང་འབྲས་རྟགས་
སུ་རྟོགས་པའི་ཚུལ་གསུམ་པའི་རྟགས་ཐམས་ཅད་རྟགས་ཡང་དག་ཏུ་རྟོགས་པའི་ཆེད་ཡིན་
པས་སོ། །བཟློག་པ་གཉིས་ལ་དེར་སྒྲ་རྟག་སྟེ་བྱས་པས་སོ། །དེ་འདྲའི་ལྷས་སྦྱིན་གྱི་ཉན་
ཤེས་མ་འཁྲུལ་བ་ཆོས་ཅན། རང་རྒྱུ་རྟག་སྟེ། དེ་ཡི་ཕྱིར་ཞེས་སྨོས་པ་ཆོས་ཅན། དོན་ཡོད་དེ་
འབྲས་རང་གཉིས་རང་རང་གི་བསྒྲུབ་བྱའི་ཆོས་ཅན་ལ་རང་རང་གི་རྒྱུ་དང་ཁྱབ་བྱེད་བཀག་
པ་བསྒྲུབ་ན་རྟགས་འགལ་བར་འགྱུར་རོ། །ཞེས་རྟོགས་པའི་ཆེད་ཡིན་པས་སོ། །
རྩོད་ཕྱིར་ཁྱད་པར་ལ། དེར་སྒྲ་རྟག་སྟེ། ཉན་བྱ་ཡིན་པས་སོ། །ཞེས་སྨོས་པ་ཆོས་ཅན། 
དོན་ཡོད་དེ། རིགས་པ་ཅན་པ་སོགས་རྗེས་འགྲོ་མེད་པར་ལྡོག་པ་རྐྱང་པ་ཅན་གྱི་རྟགས་ཡང་
དག་ཡོད་པ་རྩོད་པ་དགག་པའི་ཆེད་ཡིན་པས་སོ། །སྤྱི་དག་སྟེ་ལ་དེར་སྒྲ་རྟག་སྟེ་གཞལ་བྱ་
ཡིན་པས་སོ། །ཞེས་སྨོས་པ་ཆོས་ཅན། དོན་ཡོད་དེ་རིགས་པ་ཅན་སོགས་ལྡོག་པ་མེད་པར་
རྗེས་འགྲོ་རྐྱང་པ་ཅན་གྱི་རྟགས་ཡང་དག་ཡོད་པར་རྩོད་པ་དགག་པའི་ཆེད་ཡིན་པས་སོ། །
ལྷག་མ་ནས་བྱེད་ཡིན་ལ། དེར་སྒྲ་ཆོས་ཅན་རྩོལ་བ་ལས་བྱུང་སྟེ་མ་བྱུང་མི་རྟག་པས་
སོ། །རྟག་སྟེ་རེག་བྱ་ཅན་ཡིན་པས་སོ། །ཞེས་སྨོས་པ་ཆོས་ཅན། དོན་ཡོད་དེ་རང་གི་མཐུན་
ཕྱོགས་ལ་ཁྱབ་པ་ཙམ་དང་མཐུན་ཕྱོགས་ཀྱི་ཕྱོགས་གཅིག་ལ་མཐོང་བ་ཙམ་དང་ཕྱོགས་
གཉིས་ཀ་ལ་ཆ་གཉིས་པ་ཙམ་གྱིས་རྟགས་ཡང་དག་ཏུ་མི་འགྱུར་གྱི། རྟགས་ཡང་དག་ཡིན་ན་

རིང་གི་མི་མཐུན་ཕྱོགས་ཐམས་ཅད་ལ་མེད་པ་གཅིག་དགོས་ཞེས་རྟོགས་པའི་ཆེད་ཡིན་པས་
སོ། །
གཉིས་པ་ལ་གསུམ། ཡང་དག་གཉིས་སྨོས་པའི་དགོས་པ། ཁྱད་པར་ལྡོག་པ་ཅན་གྱི་
དགོས་པ། མ་དམིགས་ལོགས་སུ་མི་སྟོན་པས་སོ། །དང་པོ་ནི། རང་བཞིན་ཉིད་ལ་ནས་སྲིད་
ཕྱིར་ལ། རིག་བྱེད་སྒྲ་ཡི་རྐྱེན་རྩལ་མ་ཐག་ཏུ་བྱུང་བའི་རིག་བྱེད་སྒྲ་ཡི་ཆ་ཤས་ཐོས་པའི་ཉན་
ཤེས་ཆོས་ཅན། རིག་བྱེད་སྒྲ་ཡི་ཆ་ཤས་འཛིན་པའི་ལྷ་སྦྱིན་གྱི་ཉན་ཤེས་མ་འཁྲུལ་བ་རང་རྒྱུ་
སྒྲ་མི་རྟག་པ་སྔོན་དུ་སོང་བར་བསྒྲུབ་པའི་མཐུན་ཕྱོགས་ལ་ཁྱབ་བྱེད་དུ་ཡོད་པ་མ་ཡིན་ཏེ། 
ཁྱོད་མེད་ཀྱང་སྒྲ་མི་རྟག་པ་དེ་འབྱུང་བས་སོ། །
དེ་ཕྱིར་ནས་འཇུག་ལ་ཆོས་ཅན། དེ་སྒྲུབ་ཀྱི་མཐུན་ཕྱོགས་དང་ཆ་གཉིས་པ་ཅན་ཡིན་
ཏེ། དེ་ལ་འཇུག་ཅིང་ཁྱབ་བྱེད་དུ་མི་འཇུག་པས་སོ། །སྔར་ཡོད་པ་ནས་ངེས་པ་མིན་ཏེ། རིག་
བྱེད་སྒྲ་ཆོས་ཅན་རང་འཛིན་ཉན་ཤེས་རང་གི་རྐྱེན་རྩལ་མ་ཐག་ཏུ་འབྱུང་བ་མ་ཡིན་པར་ཐལ། 
རང་གི་རྐྱེན་རྩོལ་བའི་སྔར་ནས་ཡོད་པའི་རྟག་པ་ཡིན་པས་སོ། །སྒྲིབ་བྱེད་དབང་ནས་མིན་
པའི་ཕྱིར་རོ། །ཤེས་བྱ་ཆོས་ཅན། རིག་སྒྲ་རྟག་པ་ཐོབ་པའི་ཤེས་པ་ལྕེ་རྐན་སོགས་རྩོལ་བའི་
དངོས་འབྲས་མ་ཡིན་པར་ཐལ། ལྕེ་རྐན་ལ་སོགས་པའི་རྩོལ་བ་དེ་རིག་སྒྲ་ཐོས་པའི་སྒྲིབ་
བྱེད་སེལ་བ་དང་སྒྲ་ཐོས་པའི་དབང་པོ་དང་རིག་སྒྲ་གང་ལའང་མི་ཕན་པས་སོ། །རྟགས་མ་
གྲུབ་ན་རིག་སྒྲ་རྟག་པ་བུད། ལྟོས་པ་མེད་པར་ནས་འགལ་བའི་ཕྱིར་ལ། རིག་སྒྲ་ཆོས་ཅན། 
རང་འཛིན་ཉན་ཤེས་རྟག་ཏུ་བསྐྱེད་པར་ཐལ། རྐྱེན་ལ་ལྟོས་མེད་དེ་བསྐྱེད་པས་སོ། །ཤེས་
པ་འདི་འདྲ་ནས་བརྟགས་ཡིན་ལ། སྔར་བཤད་དེ་འདྲའི་ཉན་ཤེས་ཆོས་ཅན། དེ་འདྲའི་ལྷས་
སྦྱིན་གྱི་ཉན་ཤེས་མ་གྲུབ་པ་རང་རྒྱུ་སྒྲ་མི་རྟག་པ་སྔོན་དུ་སོང་པར་དཔོག་པའི་འབྲས་རྟགས་
ཡིན་ཏེ། ཚུལ་གསུམ་གང་གི་རང་རྒྱུ་སྒྲ་མི་རྟག་པའི་འབྲས་བུར་གྲུབ་པས་སོ། །

བདག་ཉིད་ཀྱིས་ནས་གྲུབ་ལ། དེར་འབྲས་རྟགས་ཀྱི་དཔེར་བརྗོད་པའི་རྩོལ་བྱུང་ཆོས་
ཅན། ཁྱོད་ཀྱིས་རང་བཞིན་རྟགས་ཀྱི་དཔེར་བརྗོད་ཡང་གྲུབ་སྟེ། མཐུན་ཕྱོགས་ལ་ཆ་གཉིས་
པའི་རང་བཞིན་རྟགས་དང་འབྲས་རྟགས་གཉིས་ཀའི་ཐུན་མོང་གི་དཔེ་ཡིན་པས་སོ། །ཀྱང་
ཐ་དད་བྱས་པ་ནི་ནས་ཤེས་མི་འགྱུར་ལ། དེར་བྱས་པ་རང་བཞིན་རྟགས་ཀྱི་དཔེར་བྱས་པ་
ཆོས་ཅན། དོན་ཡོད་དེ། རང་བཞིན་གྱི་རྟགས་ཐམས་ཅད་མཐུན་ཕྱོགས་ལ་ཆ་གཉིས་པ་ཁོ་
ནར་དོགས་པ་སྐྱེ་བའི་གནས་མེད་པར་བྱེད་པའི་ཆེད་ཡིན་པས་སོ། །
རྗེས་སུ་དཔག་པར་ནས་བཤད་དེ་ལ། གཞན་དོན་རྗེས་དཔག་ཏུ་རྟགས་ཀྱི་རབ་དབྱེ་
བཤད་པ་ཆོས་ཅན། དོན་ཡོད་དེ། མཐུན་ཕྱོགས་ལ་ཁྱབ་པ་དང་ཆ་གཉིས་པ་ལ་སོགས་པའི་
རྟགས་ཀྱི་རབ་དབྱེ་བྱེ་བྲག་ཏུ་རྟོགས་པའི་ཆེད་ཡིན་པས་སོ། །
མཚན་ཉིད་ལ་ནི་ཐ་དད་མེད་ལ། རྟགས་ཡང་དག་ཆོས་ཅན་ཁྱོད་ཀྱི་མཚན་ཉིད་ཚུལ་
གསུམ་པོ་ལས་མ་རྟོགས་པ་མེད་དེ། ཚུལ་གསུམ་པོ་ཉིད་ཁྱོད་ཀྱི་མཚན་ཉིད་ཡིན་པས་སོ། །
དེས་འདིར་ནས་བཤད་ལ། མཐུན་ཕྱོགས་ལ་ཆ་གཉིས་པའི་རང་བཞིན་གྱི་རྟགས་ཆོས་
ཅན། ཕྱོགས་ཆོས་ཅན་གྱི་རབ་དབྱེར་མ་བསྟན་པ་མ་ཡིན་པར་ཐལ། དེར་བསྟན་པའི་འབྲས་
རྟགས་ཀྱི་དཔེར་བརྗོད་ཀྱིས་ཁྱོད་བསྟན་པས་སོ། །
དེས་ན་རྩོལ་མང་བརྗོད་ལ། རིག་སྒྲའི་རྐྱེན་རྩོལ་བ་ལས་བྱུང་པའི་རིག་སྒྲའི་ཆས་གསལ་
ཏེ་ཐོས་པའི་ཤེས་པ་ནི་སྔར་བཤད་ལྟར་འབྲས་རྟགས་ཡིན་པ་དང༌། རིག་སྒྲ་ཆོས་ཅན། མི་
རྟག་སྟེ་རྩོལ་བ་ལ་སྐྱེས་པའི་ཕྱིར། ཞེས་པ་ཆ་གཉིས་པའི་རང་བཞིན་གྱི་རྟགས་ཡིན་ལ་དེ་
གཉིས་ཀ་རྩོལ་བ་ལས་བྱུང་པའི་ཕྱིར། ཞེས་ཚིག་འདྲ་བར་དཔེར་སློབ་དཔོན་གྱིས་བརྗོད་དོ། 
། ཕྱོགས་ཆོས་ཅན་དུ་རྩོལ་བྱུང་འབྲས་རྟགས་ཀྱི་དཔེར་སྨོས་པ་ཆོས་ཅན། དོན་ཡོད་དེ། མཐུན་
ཕྱོགས་ལ་ཆ་གཉིས་པའི་རང་བཞིན་རྟགས་དང་འབྲས་རྟགས་དཔེར་བརྗོད་གཅིག་གིས་སྟོན་

པའི་ཆེད་ཡིན་པས་སོ། །འོ་ན་འབྲས་རང་གཉིས་སོ་སོར་སྟོན་པའི་དགོས་པ་ཅི་ཞེ་ན། 
ཡོད་པ་གང་ནས་འདི་རབ་ཕྱེ་ལ། དུ་བ་ཆོས་ཅན། མེ་ལས་མི་འཁྲུལ་ཏེ། མེ་ལ་དེ་བྱུང་དུ་
འབྲེལ་བས་སོ། །བྱས་པ་ཆོས་ཅན། མི་རྟག་པ་ལ་མི་འཁྲུལ་ཏེ། མི་རྟག་པ་ལ་བདག་གཅིག་
ཏུ་འབྲེལ་བས་སོ། །ཕྱོགས་ཆོས་ཅན་དུ་འབྲས་རང་གཉིས་སོ་སོར་བྱེ་བ་ཆོས་ཅན། དོན་
ཡོད་དེ། འབྲས་རྟགས་རང་གི་བསྒྲུབ་བྱའི་ཆོས་ལ་དེ་བྱུང་འབྲེལ་པའི་སྒོ་ནས་མི་འཁྲུལ་རང་
བཞིན་བདག་ཅིག་འབྲེལ་པའི་སྒོ་ནས་མི་འཁྲུལ་ལོ་ཞེས་རྟོགས་པའི་དོན་དུ་སྨོས་པས་སོ། །
ལྡན་པ་ཅན་སོགས་ནས་བཤད་པ་ཡིན་ལ། ལྡན་པ་ཅན་དང་འདུ་བ་ཅན་ལ་སོགས་པའི་
འབྲེལ་པ་ལ་བརྟེན་པའི་རྟགས་ཆོས་ཅན། རང་ལྡན་པ་ཅན་ལ་སོགས་པར་སོང་བའི་སྦྱོར་བ་
སྐོར་གཅིག་པོ་དེའི་རྟགས་ཡང་དག་མིན་པར་ཐལ། དེ་བསྒྲུབ་བྱའི་ཆོས་སུ་བཟུང་བྱ་ལ་མི་
འཁྲུལ་བར་མ་ངེས་པའི་ཕྱིར་ཏེ། དེ་ལ་བདག་ཅིག་དེ་བྱུང་གི་འབྲེལ་པ་གང་ཡང་མེད་པས་
སོ། །རྟགས་བསལ་ལོ། །
དེ་དག་ལ་མི་འཁྲུལ་བའི་འབྲེལ་པ་ཡོད་པ་མིན། ཞེ་ན། ལྡན་པ་ཅན་ལ་སོགས་པའི་
རྟགས་ཆོས་ཅན། བདག་གཅིག་དེ་བྱུང་གང་ལས་ཀྱང་མ་རྟོགས་པའི་ལྡན་འདུ་ལ་སོགས་
པའི་འབྲེལ་པ་རང་མཚན་ཁོ་ནའི་རྒྱུ་མཚན་གྱིས་རྟགས་ཡང་དག་ཏུ་གྱུར་པ་མ་ཡིན་པར་ཐལ། 
རང་གི་བསྒྲུབ་བྱའི་ཆོས་ལ་རང་བཞིན་འབྲེལ་པའི་སྒོ་ནས་རྟགས་ཡང་དག་ཏུ་འགྱུར་པས་སོ། 
། རྟགས་བསལ་ལོ། །ཁྱབ་སྟེ། རང་བཞིན་འབྲེལ་པ་དེ་ཉིད་རྟགས་ཡང་དག་གིས་བསྒྲུབ་བྱ་
དེ་ཉིད་རྟོགས་པའི་སྒྲུབ་བྱེད་ཡིན་པས་སོ། །
ངེས་པ་མེད་ནས་སྒྲུབ་བྱེད་མ་ཡིནརྩ་བར་མིན་ལ། རྟགས་འགོད་པ་ན་ཆོས་ཅན། རྟགས་
ཡང་དག་ལ་རང་བཞིན་འབྲེལ་པ་ལས་མ་རྟོགས་པའི་ལྡན་འདུ་སོགས་ཀྱི་འབྲེལ་པ་མི་
འཐད་དེ། རང་གི་བསྒྲུབ་བྱའི་ཆོས་ལ་རང་བཞིན་འབྲེལ་པ་ངེས་ན་རྟགས་དེ་ཆོས་དེ་ལ་མི་

འཁྲུལ་བ་ཡིན་པས་ལྡན་འདུ་སོགས་མི་དགོས་རྟགས་ཆོས་རང་བཞིན་འབྲེལ་པ་མེད་ན་ལྡན་
འདུ་སོགས་ཡོད་ཀྱང་རྟགས་ཡང་དག་ཡིན་པས་སོ། །གཉིས་པ་ལ་ལྔ། འབྲེལ་པ་མེད་པས་
སྲོག་སོགས་ལྡོག་པ་ཅན་མ་ཡིན། སྲོག་སོགས་ལྡོག་པ་ཅན་དུ་སྒྲུབ་པ་དགག མཉན་སྲོག་
མཚུངས་པས་སྲོག་ལྡོག་པ་ཅིག་པུ་ཅན་མིན། འགལ་འབྲེལ་གང་ཡང་མེད་པས་སྲོག་ལྡོག་
པ་ཅན་མིན། མཉན་བྱ་ལྡོག་མེད་ཀྱི་དཔེར་སྨོས་པས་དེ་དགག་པར་བསྟན་པའོ། །དང་པོ་ནི། 
བྱེ་བྲག་རིགས་པ་ཅན་དག་གསོན་ལུས་བདག་དང་བཅས་ཏེ་སྲོག་སོགས་དང་ལྡན་པས་སོ། 
། ཞེས་པ་ལྡོག་པ་གཅིག་པུ་ཅན་ཡིན་ནོ་ཟེར་རོ། །
ལྡོག་ན་ཉིད་ནི་ནས་བརྗོད་ལ། སྲོག་སོགས་ཆོས་ཅན། བདག་ལ་འབྲེལ་པ་གྲུབ་པར་
ཐལ། ཁྱོད་ཀྱི་གསོན་ལུས་བདག་བཅས་ཀྱི་ལྡོག་ཁྱབ་ངེས་པས་སོ་དེ་ཡང་འབྲེལ་པ་མེད་པ་
མེད་ལ་ཆོས་ཅན། ཁྱོད་དེ་ཡི་ལྡོག་ཁྱབ་མེད་པར་ཐལ། བདག་དང་འབྲེལ་པ་མེད་པས་སོ། 
། སྔ་མ་འདོད་ན། 
དེ་ཉིད་ནས་གནས་ལ། ཆོས་ཅན་དེ་ཡི་མཐུན་ཕྱོགས་ལ་རྗེས་འགྲོ་གནས་པར་ཐལ། 
བདག་དང་རང་བཞིན་འབྲེལ་པ་གྲུབ་པས་སོ། །རང་གི་བདག་ནས་ཡོད་མ་ཡིན་ལ་སྲོག་
སོགས་ཆོས་ཅན། དེ་སྒྲུབ་ཀྱི་རྗེས་སུ་འགྲོ་ལྡོག་གང་ཡང་མ་གྲུབ་པར་ཐལ། བདག་དང་
བདག་གཅིག་དེ་བྱུང་གི་འབྲེལ་པ་གང་ཡང་མེད་པས་སོ། །ཁྱབ་སྟེ། དེ་ཡི་ལྡོག་ཁྱབ་གྲུབ་ན། 
རྟགས་དེ་ཡི་ཆོས་ལ་བདག་གཅིག་དེ་བྱུང་གང་རུང་གྲུབ་དགོས་པས་སོ། །མ་མཐོང་བ་ཙམ་
ནས་བཤད་ལ། མཉན་བྱ་ཆོས་ཅན། ཁྱོད་ཀྱི་སྒྲ་རྟག་སྒྲུབ་ཀྱི་ལྡོག་ཁྱབ་རྣལ་མར་གྲུབ་པའི་
རྒྱུ་མཚན་ཁོ་ནས་དེ་སྒྲུབ་ཀྱི་ལྡོག་པ་ཅན་དུ་སློབ་དཔོན་གྱིས་བཤད་པ་མ་ཡིན་ཏེ། སྐྱེས་བུ་
འགའ་ཡི་ངོར་ནི་དེ་སྒྲུབ་ཀྱི་ཕྱོགས་གཉིས་ལ་མ་མཐོང་བ་ཙམ་རྒྱུ་མཚན་དུ་བྱས་ནས་དེ་སྒྲུབ་
ཀྱི་ལྡོག་པ་ཅན་དུ་བཤད་པས་སོ། །

དེའི་ཕྱི་ནས་མ་ངེས་པ་ལ་ཆོས་ཅན། དེ་སྒྲུབ་གྱི་མ་ངེས་པའི་རྟགས་ཡིན་ཏེ། དེ་བསྒྲུབ་ཀྱི་
ལྡོག་ཁྱབ་ལ་ཐེ་ཚོམ་ཟ་ནས་ལྡོག་ཁྱབ་འཁྲུལ་པའི་ཕྱོགས་ཆོས་ཡིན་པས་སོ། །གཞན་དུ་ནས་
འགྱུར་ལ། ཆོས་ཅན་དེ་ཡི་རྟག་ཡང་དག་ཏུ་ཐལ། དེ་ཡི་ཕྱོགས་ཆོས་དང་ལྡོག་ཁྱབ་ཡིན་པས་
སོ། །
གཉིས་པ་ནི། གལ་ཏེ་གསོན་ལུས་ཆོས་ཅན། སྲོག་སོགས་ལྡོག་པར་ཐལ། བདག་ལྡོག་
པས་སོ། །བུམ་སོགས་བཞིན། ཁྱབ་སྟེ། སྲོག་སོགས་མེད་པས་བདག་མེད་པ་ལ་ཁྱབ་པར་
འགྱུར་བས་ཕྱིར་ཐལ་བ་ལས་སྲོག་སོགས་ཡོད་པས་གསོན་ལུས་བདག་བཅས་སུ་གྲུབ་པོ་ཞེ་
ན། 
དེ་ཡོད་མ་ཡིན་ནས་མི་རུང་ཕྱིར་ལ། ཤེས་བྱ་ཆོས་ཅན། སྲོག་སོགས་མེད་པས་བདག་
མེད་ལ་ཁྱབ་པ་མིན་པར་ཐལ། སྲོག་སོགས་དང་བདག་གཅིག་གི་འབྲེལ་པ་མེད་པས་རྫས་
གཞན་ཡིན་པས་སོ། །རིག་བྱེད་ཀྱི་མཐར་སྨྲ་བ་ལྟར་ན། སྲོག་སོགས་དེ་བདག་དེ་ཡི་བདག་
དང་བྱེ་བྲག་པ་ལྟར་ན་བདག་དེ་ལས་བྱུང་བ་ཡིན་པས་བདག་ལྡོག་ནས་སྲོག་སོགས་ལྡོག་གོ
། ཞེ་ན། 
གལ་ཏེ་བདག་ནི་ནས་དེ་བསྒྲུབརྩ་བར་གྲུབ་མེད་ལ་སྲོག་སོགས་ཆོས་ཅན། བདག་གི་
དངོས་འབྲས་མ་ཡིན་པར་ཐལ། བདག་ཕན་བྱེད་དུ་ཡོད་ན་ཁྱོད་སྐྱེ་བར་མཐོང་བ་མེད་ན་
སྐྱེ་བར་མ་མཐོང་བའི་དངོས་པོ་མེད་པས་སོ། །དེར་ཐལ། བདག་དེ་གཏན་ནས་ཚད་མས་
དམིགས་བྱ་མིན་པས་སོ། །སྔ་མ་ལ་ཁྱབ་པ་ཡོད་དེ་གལ་ཏེ་སྲོག་སོགས་འདི་བདག་གི་དངོས་
འབྲས་སུ་གྲུབ་ན། བདག་འཕེན་བྱེད་དུ་དམིགས་ན་དེ་སྐྱེ་བ་དམིགས། བདག་ཕན་བྱེད་དུ་
རྟོགས་པ་མིན་ན་དེ་སྐྱེ་བ་མ་རྟོགས་པ་གཅིག་དགོས་པས་སོ། །གཞན་ལ་འཐོང་མེད་ནས་
ཞེས་གང་ལས་ལ། བདག་ཆོས་ཅན། གསོན་ལུས་ལ་ཡོད་ཅིང་བུམ་སོགས་ལ་མེད་ཅེས་ཚད་

མས་མི་རྟོགས་པར་ཐལ། བདག་དེ་གཞི་གང་ལ་ཡང་མཐོང་རུང་དུ་མེད་པའི་ཕྱིར། འདོད་
ན་ལྡོག་པ་ཤེས་ནས་ཇི་ལྟར་ཡིན་ལ། བུམ་སོགས་ཆོས་ཅན། ཁྱོད་བདག་མེད་དུ་ཚད་མས་
རྟོགས་པའི་སྒོ་ནས་བདག་མེད་པ་ལ་སྲོག་སོགས་མེད་པས་ཁྱབ་པ་གྲུབ་པ་མིན་པར་ཐལ། 
ཁྱོད་ལ་བདག་མེད་པར་ཚད་མས་ཤེས་པ་མེད་པས་སོ། །
སྲོག་སོགས་ལ་ལར་ནས་རྟོགས་པར་འགྱུར་ལ། བདག་ཆོས་ཅན་གསོན་ལུས་ལ་ཡོད་
བུམ་སོགས་ལ་མེད་པར་མངོན་སུམ་གྱིས་མི་རྟོགས་པར་ཐལ། གང་དུ་ཡང་མཐོང་རུང་མིན་
པས་སོ། །ཁྱབ་སྟེ། ཞེས་གཞུང་གཉིས་དཔེ་དོན་དུ་སྦྱར་རོ། །
རྒྱུ་གང་ཞིག་ནི་ནས་རིགས་པ་ཡིན་ལ། གསོན་ལུས་ཆོས་ཅན། བདག་མེད་པའི་ཕྱིར། 
སྲོག་སོགས་མེད་པར་ཐལ་ཞེས་པའི་ཁྱབ་པ་མ་ངེས་པར་ཐལ། བློ་ལ་སོགས་པ་མེད་ན་སྲོག་
སོགས་མེད་པར་འགྱུར་གྱི་བདག་ལྡོག་པས་སྲོག་ལྡོག་པ་མེད་པའི་ཕྱིར་ཏེ། བདག་སྲོག་
འབྲེལ་མེད་དོན་གཞན་ཡིན་པས་སོ། །རྟགས་བསལ་ལོ། །
གལ་ཏེ་ཅུང་ཟད་ནས་དེར་རྟོག་ན་ལ། བདག་མེད་དུ་མཐུན་པའི་ཤི་བའི་ལུས་དང་བུམ་
སོགས་རྣམས་ཅུང་ཟད་སྲོག་མེད་དུ་མཐུན་པས་ཅུང་ཟད་སྲོག་སོགས་ཡོད་པས། གསོན་ལུས་
རྣམས་བདག་བཅས་སུ་དཔོག་ནུས་ཞེ་ན། 
གཞལ་བྱ་ཉིད་ཕྱིར་ནས་ཅིས་མི་དཔོག་ལ། ཤེས་བྱ་ཆོས་ཅན། གསོན་ལུས་རྣམས་
བདག་བཅས་དང་གཞལ་བྱ་ཡིན་པས་གཞལ་བྱ་ཡིན་པའི་རྟགས་ཀྱིས་བུམ་སོགས་རྣམས་
བདག་བཅས་སུ་དཔོག་ནུས་པར་ཐལ། ཕྱོགས་སྔ་དེ་ཡི་ཕྱིར། རྟགས་བསལ་ལོ། །བུམ་
སོགས་བདག་བཅས་སུ་མི་དཔོག་སྟེ། དེར་གྲུབ་མཐའ་ལས་མི་འདོད་པས་སོ། །ཞེ་ན་བུམ་
སོགས་ཆོས་ཅན། བདག་བཅས་སུ་འདོད་པར་རིགས་པར་ཐལ། དེར་ཚད་མས་གྲུབ་པས་སོ། 
། དེར་ཐལ། གསོན་ལུས་དང་གཞལ་བྱར་མཐུན་པས་སོ། །

ཚད་མ་ཉིད་ནས་གང་གིས་ནསརྩ་བར་ནུས་ལ། ཆོས་ཅན་སྔ་མ་ལ་ཁྱབ་པ་ཡོད་དེ། དེ་
དང་དེར་ཚད་མས་གྲུབ་པ་ཉིད་དེ་དང་དེར་འདོད་པར་རིགས་པའི་རྒྱུ་མཚན་ཡིན་པའི་ཕྱིར་ཏེ་
དེ་དང་དེར་ཚད་མས་གྲུབ་པ་མེད་ན་ཡོད་མེད་ལ་སོགས་པའི་རྣམ་བཞག་མ་ནོར་བར་མི་ནུས་
པས་སོ། །གལ་ཏེ་བློ་སོགས་དེ་དག་ཀྱང་བདག་མེད་ན་མེད་པས་བདག་ལྡོག་ན་སྲོག་ལྡོག་གོ་
ཞེ་ན། 
སྲོག་དག་མིག་ནས་སྐྱེས་ཡིན་ལ། དབུགས་འབྱུང་རྔུབ་དང་མིག་འབྱེད་འཛུམས་ཆོས་
ཅན། བདག་རྟག་པ་ལས་སྐྱེས་པ་མིན་ཏེ། ལུས་ཀྱི་ནུས་པ་དང་བློ་དང་རྩོལ་བ་ལས་སྐྱེས་
པས་སོ། །
ཤིང་ཐོག་སྐྱུར་པོ་སོགས་ཀྱི་གཟུགས་མཐོང་པའམ་དྲི་ཚོར་བ་ལས་ལྕེའི་དབང་པོའི་
འགྱུར་བ་འགྲམ་ཆུ་ལྡང་བ་ཆོས་ཅན། ཆོས་འདྲ། སྐྱུར་པོ་སོགས་དྲན་པ་དང་མངོན་པར་
འདོད་པ་ལས་སྐྱེས་པས་སོ། །དྲན་འདོད་རྩོལ་བ་དེ་དག་ཆོས་ཅན། ཆོས་འདྲ། རྒྱུ་ཡུལ་དབང་
བདག་བློ་སྔ་མ་ལས་བྱུང་བས་སོ། །དེ་ཡི་རྒྱུ་ཡུལ་དབང་བློ་དེའང་ཆོས་ཅན། ཆོས་འདྲ། ཕན་
ཚུན་ལྷན་ཅིག་བྱེད་རྐྱེན་ལ་ལྟོས་པའི་རང་གི་ཉེར་ལེན་རིགས་འདྲ་སྔ་མ་ལས་བྱུང་བས་སོ། །
དེ་ཙམ་ལས་ནས་བརྟེན་ཡིན་ལ། དངོས་པོར་གྱུར་པའི་སྐྱེ་མཆེད་དྲུག་ཆོས་ཅན། ཆོས་
འདྲ། རང་རང་གི་རིགས་འདྲ་སྔ་མ་སོགས་རྒྱུ་རྐྱེན་ཚོགས་པ་ཙམ་ལས་བྱུང་བས་སོ། །དེར་
ཐལ། དེ་ཕན་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པས་སོ། །གཞན་དུ་རྟོག་ན་ཐུག་པ་
མེད་ལ་སྲོག་སོགས་ཆོས་ཅན། ནམ་མཁའ་དང་རི་བོང་རྭ་ལ་སོགས་པའང་རྒྱུར་ཐལ། བདག་
རྟག་པས་བསྐྱེད་པས་སོ། །
གསུམ་པ་ལ་གཉིས། མཚུངས་པའི་རྒྱུ་མཚན་དངོས། མི་མཚུངས་པའི་གཞན་ལན་
དགག་པའོ། །དང་པོ་ནི། འཁྲུལ་པ་ཉིད་ཀྱིས་ནས་འགྱུར་ལ། སྲོག་སོགས་ཆོས་ཅན། དེ་སྒྲུབ་

ཀྱི་ལྡོག་ཁྱབ་འཁྲུལ་པའི་ཆ་ནས་མཉན་བྱ་སྒྲ་རྟག་སྒྲུབ་ཀྱི་ལྡོག་ཁྱབ་འཁྲུལ་པ་དང་མཚུངས་
པར་ཐལ། དེ་སྒྲུབ་ཀྱི་རྗེས་སུ་འགྲོ་ལྡོག་ལ་ཐེ་ཚོམ་ཟ་ནས་དེ་གཉིས་འཁྲུལ་བས་སོ། །འདོད་
ན། དེ་ཡི་རྟགས་ཡང་དག་ཏུ་འགལ། 
གཉིས་པ་ལ་གསུམ། མི་མཚུངས་པ་ཡི་རྒྱུ་མཚན་དགོད། དེ་ལ་གནོད་བྱེད་རིགས་པས་
བསྟན། སླར་ཡང་དེ་ཡི་སྐྱོན་སྤོང་དགག་པའོ། །དང་པོ་ནི། དེ་གཉིས་དེ་ལྟར་མཚུངས་པ་མ་
ཡིན་ཏེ། སྲོག་སོགས་ལྡོག་པ་ཅན་ཡིན་ཡང་མཉན་བྱ་དེ་ནི་དེ་ཡི་ལྡོག་པ་འཁྲུལ་བའི་ཕྱིར་ཞེ་
ན། ཇི་ལྟར་ན་མཉན་བྱ་དེ་ཆོས་ཅན། དེ་འཁྲུལ་ཏེ་དེ་ཡི་བསྒྲུབ་པ་ནི་ཉིད་ལས་ལྡོག་པ་མིན་
གྱི། དེ་ཡི་མཐུན་ཕྱོགས་ལས་ཀྱང་ལྡོག་པས་སོ། །ཞེ་ན། 
གཉིས་པ་ནི། འོ་ན་དོན་གྱིས་དེ་ནས་བརྗོད་འགྱུར་ལ། མཉན་བྱ་ཆོས་ཅན་སྒྲ་རྟག་སྒྲུབ་
ཀྱི་མཐུན་ཕྱོགས་ལ་འཇུག་པ་མ་ཡིན་པར་ཐལ། དེ་ལས་ལྡོག་པས་སོ། །འདོད་ན། དེ་ནི་
གཞན་ལའང་མཚུངས་ལ། སྲོག་སོགས་ཆོས་ཅན། གསོན་ལུས་བདག་བཅས་སྒྲུབ་ཀྱི་ལྡོག་
ཁྱབ་འཁྲུལ་བར་ཐལ། མཉན་བྱ་སྒྲ་རྟག་སྒྲུབ་ཀྱི་མཐུན་ཕྱོགས་ལ་མི་འཇུག་པ་བཞིན་དུ་ཁྱོད་
ཀྱང་དེ་ཡི་མཐུན་ཕྱོགས་ལ་མི་འཇུག་པར་མཚུངས་པས་སོ། །བསྒྲུབ་མིན་ཉིད་ནས་བརྗོད་པ་
ཡིན་ལ། ཆོས་ཅན་དེ་ཡི་མཐུན་ཕྱོགས་ལ་གནས་པར་ཐལ། དེ་ཡི་མི་མཐུན་ཕྱོགས་ཁོ་ན་ལས་
ལྡོག་པའི་དངོས་པོ་ཡིན་པས་སོ། །
དེ་ཡི་ཕྱིར་ནས་བརྗོད་ལ། ཤེས་བྱ་ཆོས་ཅན། རྟགས་མི་མཐུན་ཕྱོགས་ཁོ་ན་ལ་མེད་ཅེས་
པའི་ངག་གིས་རྟགས་མཐུན་ཕྱོགས་ལ་ཡོད་པར་བརྗོད་པར་ཐལ། མི་འཁྲུལ་བའི་རྗེས་སུ་
འགྲོ་ལྡོག་གང་རུང་སྟོན་པའི་ངེས་བཟུང་སྦྱར་བའི་ངག་གིས་དེ་གཉིས་ཀ་སྟོན་པས་སོ། །དེ་
ཕྱིར་རྗེས་འགྲོ་ནས་གྲུབ་མ་ཡིན་ལ། སྲོག་སོགས་ཆོས་ཅན་དེ་ཡི་མཐུན་ཕྱོགས་ཁོ་ན་ལ་མེད་
པའི་ལྡོག་ཁྱབ་མ་གྲུབ་པར་ཐལ། དེ་ཡི་མཐུན་ཕྱོགས་ལ་རྗེས་འགྲོ་མེད་པས་སོ། །བཀག་པ་

འགོག་ནས་ཅི་འདྲ་ཞིག་ལ། ཆོས་ཅན། དེ་ཡི་མཐུན་ཕྱོགས་ལ་གྲུབ་པར་ཐལ། དེ་ཡི་མཐུན་
ཕྱོགས་ལ་མེད་པ་མིན་པའི་ཆོས་ཡིན་པས་སོ། །
གསུམ་པ་ལ་གཉིས། འདོད་པ་བརྗོད། སུན་འབྱིན་བཤད་པའོ། །དང་པོ་ནི། གསལ་
བྱེད་པ་ན་རེ། བསྒྲུབ་བྱ་མེད་ནས་ཉིད་ལ་མེད་ལ། ཆོས་ཅན་དེ་ཡི་མཐུན་ཕྱོགས་ཁོ་ན་ལ་མེད་
དེ། དེ་ཡི་མཐུན་ཕྱོགས་ལས་ལྡོག་པ་མེད་པའི་ཕྱིར་ཏེ། མཐུན་ཕྱོགས་དངོས་པོར་མེད་པས་
སོ། །ཁྱབ་སྟེ། དངོས་མེད་ནི་དངོས་མེད་ལ་ཞེས་གནས་གཞི་དང་ལས་ཞེས་འབྱུང་ཁུངས་ལ་
སོགས་པ་མི་རུང་སྟེ། དོན་བྱེད་པས་སྟོང་བས་སོ། །ཞེ་ན། 
གཉིས་པ་ལ་གཉིས། དངོས་མེད་ལྡོག་ཞི་མིན་པ་དགག མཐུན་ཕྱོགས་དངོས་པོར་མེད་
པ་དགག་པའོ། །དང་པོ་ལ་གཉིས། དངོས་མེད་ལ་ཐ་སྙད་མི་བྱེད་པ་དགག གཞན་སེལ་
བའི་ཐ་སྙད་ཀྱིས་ལམ་རྒྱས་པར་བསྟན་པའོ། །དང་པོ་ནི། མེད་ཅེས་ལྡོག་པ་ནས་འདོད་ལ། 
གསོན་ལུས་བདག་བཅས་བསྒྲུབ་ཀྱི་མཐུན་ཕྱོགས་དངོས་མེད་ཆོས་ཅན། སྲོག་སོགས་ལྡོག་
པ་དེ་ཁྱོད་ལས་ལྡོག་པར་བརྗོད་པར་མི་རིགས་པར་ཐལ། འབྱུང་ཁུངས་ཀྱི་ཐ་སྙད་མི་རུང་
བས་སོ། །རྟགས་ཁས་སོ། །འདོད་ན། སྲོག་སོགས་ཁྱོད་ལས་ལྡོག་པ་མེད་ཅེས་ཁྱོད་སྨྲ་བ་
འགལ་ལོ། །ལྡོག་པ་མེད་པ་བསྒྲུབ་པ་ཡིན་ལ་ཆོས་ཅན། སྲོག་སོགས་དངོས་པོའི་རྟགས་དེ་
གྲུབ་པར་ཐལ། དེ་མེད་པ་མེད་པའི་ཆོས་ཡིན་པས་སོ། །
དངོས་ཡོད་མེད་ནས་ལྟོས་ལ། གསལ་བྱེད་པ་ཆོས་ཅན། བླུན་པོར་ཐལ། སྲོག་སོགས་
དངོས་པོ་རྣམས་དངོས་མེད་ལ་ཡོད་ཅིང་སྲོག་སོགས་ཀྱི་དངོས་པོ་མེད་པ་དེ་དངོས་མེད་ལ་
ཡོད་པ་མིན་ཞེས་པའི་རྩོད་པའི་ཚེ། ཁས་ལེན་པའི་སྐྱེས་བུ་ཡིན་པས་སོ། །
གལ་ཏེ་དེ་ལས་ནས་འདོད་དམ་ཅི་ལ། ལྡོག་པ་མེད་པ་བསྒྲུབ་པ་ཡིན་དང་གཅིག་གོ
། དེའང་མིན་ན་ནས་ཅི་སྟེ་འགོག་ལ། སྲོག་སོགས་ཆོས་ཅན། དེ་ཡི་མཐུན་ཕྱོགས་དངོས་མེད་

ལ་མེད་པར་ཐལ། དེ་ལ་ཡོད་པ་མིན་པའི་ཆོས་ཡིན་པས་སོ། །བསྒྲུབ་དང་དགག་པ་ནས་མི་
སྨྲ་ཐོབ་ལ། དངོས་མེད་ཆོས་ཅན། བརྗོད་པའི་ཐ་སྙད་མི་རུང་བར་ཐལ། བསྒྲུབ་སྒྲ་དགག་
སྒྲ་གང་ཡང་མི་རུང་བས་སོ། །དེར་ཐལ། དངོས་པོ་མེད་པས་སོ། །ཁྱབ་པ་ཁས་སོ། །སྔ་མ་
ལ་ཁྱབ་པ་ཡོད་དེ། བསྒྲུབ་ཚིག་དང་དགག་ཚིག་ལས་མ་གཏོགས་པ་སྒྲ་ལས་བྱུང་བ་ཐ་སྙད་
གཞན་ཡོད་པ་མིན་པས་སོ། །
ཡོད་པ་རྣམས་ནས་མེད་པར་འགྱུར་ལ། ཤེས་བྱ་ཆོས་ཅན། སྲོག་སོགས་དགག་པའི་
ཡུལ་མེད་པར་ཐལ། ཆོས་དེ་ཡོད་པའི་གཞིར་ཆོས་དེ་དགག་མི་ནུས་ཀྱི་ཆོས་དེ་མེད་པ་ལའང་
ཆོས་དེ་ལྡོག་པ་མིན་པས་སོ། །གལ་ཏེ་ཡོད་པའི་དངོས་པོ་ཡུལ་དུས་ལ་ལྡོག་ནས་འགོག་ཅེ་
ན། 
ཇི་ལྟར་དེ་ཡོད་ནས་འགོག་མི་འགྱུར་ཐལ། ཤེས་བྱ་ཆོས་ཅན། ཡོད་པའི་དངོས་པོ་ཡུལ་
དུས་ལ་ལྟོས་ནས་འགོག་པ་མི་འཐད་པར་ཐལ། དངོས་པོ་ཡོད་པ་དེ་ལྟར་ཡང་དངོས་པོ་དེ་
དགག་མི་ནུས། དངོས་པོ་མེད་པ་དེ་ལྟར་ཡང་དགག་མི་ནུས་པས་སོ། །
གཉིས་པ་ལ་གསུམ། སྒྲ་དོན་ཐ་སྙད་ཀྱི་དངོས་ཡུལ་ཡིན་པར་བསྟན། རང་མཚན་དངོས་
ཡུལ་ཡིན་པ་དགག སྒྲ་དོན་ལ་ཐ་སྙད་འཇུག་ཚུལ་བཤད་པའོ། །དང་པོ་ནི། རང་མཚན་ལ་ཐ་
སྙད་བྱར་རུང་གི་དངོས་པོ་དེ་དག་མེད་པ་ལ་ཐ་སྙད་ཇི་ལྟར་རུང་ཞེ་ན། དེ་ཕྱིར་དངོས་དངོས་
ནས་འདོད་པ་ཡིན་ལ། སྒྲ་མི་རྟག་ཅེས་སོགས་སྒྲུབ་པ་དང༌། སྒྲ་རྟག་པ་མིན་ཞེས་སོགས་
དགག་པ་བྱེད་པའི་སྒྲ་རྟོག་ཆོས་ཅན་ཕྱི་རོལ་རང་མཚན་དངོས་ཡུལ་དུ་བྱེད་པ་མིན་ཏེ། སྒྲ་
དོན་དངོས་ཡུལ་དུ་བྱས་ནས་རྟོག་པའི་སྣང་ཡུལ་ལ་འཇུག་པས་སོ། །
དེ་འདྲ་མེད་ནའང་ནས་སྣང་ལ། ཆོས་ཅན་ཕྱི་རོལ་རང་མཚན་རང་གི་དངོས་ཡུལ་དུ་
མེད་ཀྱང༌། རང་གི་ཞེན་ཡུལ་རང་མཚན་ལ་དགག་སྒྲུབ་བྱས་པ་ལྟར་སྣང་སྟེ། མེད་ཡང་རང་

མཚན་དེ་རྟོག་པ་ལ་སྣང་བའི་དགག་སྒྲུབ་དེ་ལྡན་པར་སྣང་ནས་རང་གི་ཞེན་ཡུལ་རང་མཚན་
དགག་སྒྲུབ་བྱེད་པར་མངོན་པས་སོ། །འོ་ན། སྒྲ་དོན་ཡོད་ཅེས་ཇི་ལྟར་བརྗོད་ཅེ་ན། དེ་ཡང་
སྒྲ་འཇུག་ནས་ཡོད་ཅེས་ལ། ངག་སྨྲ་བ་ན་ཆོས་ཅན། སྒྲ་དོན་ཡོད་ཅེས་བཞག་ཏུ་རུང་སྟེ། རྗོད་
བྱེད་ཀྱི་སྒྲ་འཇུག་པས་སོ། །ཐ་སྙད་བརྟེན་པར་འདོད་ལ། སྒྲ་དོན་ཆོས་ཅན། རང་མཚན་དུ་
ཡོད་པས་ཡོད་པར་བརྗོད་པ་མིན་ཏེ། སྒྲ་རྟོག་གི་ཡུལ་སྒྲོ་བཏགས་སུ་ཡོད་པ་ཙམ་ཡིན་པས་
སོ། །
གཉིས་པ་ནི། དེ་ལྟ་མིན་པར་རང་མཚན་ཁོ་ན་དེ་ཡིན་ན་བསྒྲུབ་ཆོས་དགག་ཆོས་རྣམས་
དངོས་པོ་དང་བདག་ཉིད་གཅིག་གམ་རྫས་ཐ་དད་དང་པོ་ལྟར་ན། དེ་ལྟ་མིན་ནས་ཐ་དད་
མེད་ཕྱིར་ལ། བུམ་པ་ཆོས་ཅན་ཁྱོད་ཀྱི་སྒྲུབ་ཆོས་སྒྲ་རྟོག་གིས་བརྗོད་ཅིང་ངེས་ན། ཁྱོད་ཉིད་
སྒྲུབ་ཆོས་སྒྲ་རྟོག་གིས། ཐམས་ཅད་བརྗོད་ཅིང་ངེས། ཁྱོད་ལ་དགག་རྒྱུའི་ཆོས་གཅིག་སྒྲ་རྟོག་
གཅིག་གིས་བཀག་ན། ཁྱོད་ལ་དགག་རྒྱུའི་ཆོས་ཐམས་ཅད་བཀག་པར་ཐལ། ཁྱོད་ཀྱི་སྒྲུབ་
ཆོས་དགག་ཆོས་ཐམས་ཅད་ཁྱོད་དང་བདག་ཉིད་གཅིག་པས་སོ། །རྟགས་ཁྱབ་ཁས། རྫས་
ཐ་དད་ཡིན་ཞེ་ན། ཐ་དད་ཡིན་ན་ནས་འདུ་མི་འགྱུར་ལ། བྱས་སོགས་བསྒྲུབ་པ་དང༌། རྟག་
དངོས་ཀྱིས་སྟོང་པ་སོགས་དགག་པ་ཆོས་ཅན། སྒྲ་ལ་གཞི་མཐུན་དུ་འདུ་བར་མི་འགྱུར་བར་
ཐལ། སྒྲ་ལས་རྫས་ཐ་དད་པས་སོ། །དཔེར་ན་གཞན་སྔོན་པོ་ལ་དགག་བསྒྲུབ་བྱས་པས་
གཞན་སེར་པོ་ལ་དགག་བསྒྲུབ་བྱས་པར་མི་འགྱུར་བ་བཞིན་ནོ། །
གསུམ་པ་ནི། སྣ་ཚོགས་ཆོས་ཀྱི་ནས་ལྟོས་ལྟ་བུར་ལ། རྗོད་བྱེད་ཀྱི་སྒྲ་དང་རྣམ་རྟོག་
ཆོས་ཅན། དོན་དམ་པར་དེ་ཡི་ཆོས་ཅན་ནམ་ཆོས་གང་ལ་ཡང་སྔར་མེད་གསར་དུ་དགག་
བསྒྲུབ་ཅི་ཡང་བྱས་པ་མིན་ཏེ། ཆོས་ཅན་སྒྲ་ལྟ་བུ་ལ་མི་རྟག་པ་ལྟ་བུའི་ཆོས་གཅིག་ཁྱོད་ཀྱིས་
བསྒྲུབས་ན་དེ་སྒྲ་ལ་གསར་དུ་བརྟེན་པ་ལྟ་བུ་དང༌། མཉན་བྱ་སོགས་གཞན་རྣམས་བཏང་

སྙོམས་ལྟ་བུ་དང༌། སྒྲ་ལ་མ་བྱས་པ་ལྟ་བུའི་ཆོས་གཅིག་ཁྱོད་ཀྱིས་འགོག་ན། སྒྲ་མ་བྱས་པ་ལྟ་
བུས་གསར་དུ་དབེན་པ་ལྟ་བུ་དང༌། དེ་བྱས་པ་ལ་གསར་དུ་རྟེན་པ་ལྟ་བུར་བསྟན་ནས་འཇུག་
པའི་ཐ་སྙད་ཡིན་པས་སོ། །བྱས་པའི་ཕྱིར་སྒྲ་མི་རྟག་ཅེས་ངེས་པའི་རྗེས་དཔག་གཅིག་ཆོས་
ཅན། སྒྲ་ལ་མི་རྟག་པ་གསར་དུ་ལྡན་པ་ལྟར་སྣང་སྟེ་བྱས་པས་སྒྲ་མི་རྟག་ཅེས་སྒྲུབ་པའི་རྟོག་
པ་ཡིན་པས་སོ། །ཆོས་ཅན་སྒྲ་མཉན་བྱ་ཡིན་པ་སོགས་བཏང་སྙོམས་ལྟ་བུར་བཞག་སྟེ་དེ་ལ་
དགག་བསྒྲུབ་ཅི་ཡང་མི་བྱེད་པའི་རྟོག་པ་ཡིན་པས་སོ། །ཆོས་ཅན་སྒྲ་དེ་རྟག་པས་གསར་དུ་
དབེན་པ་ལྟར་སྣང་སྟེ་བྱས་པའི་རྟགས་ལས་སྒྲ་ལ་རྟག་པ་འགོག་པའི་རྟོག་པ་ཡིན་པས་སོ། 
། བརྗོད་པའི་སྒྲ་ལའང་སྦྱར་རོ། །མེད་པ་ཡི་ནི་དོན་ལ། རྗོད་བྱེད་སྒྲ་དང་རྣམ་རྟོག་ཆོས་ཅན། 
རང་མཚན་གྱི་དབང་ཁོ་ནས་འཇུག་པ་ཡིན་ཏེ། རང་གི་དངོས་པོ་ཡུལ་དུ་བྱས་པ་ལྟར་གྱི་རང་
མཚན་མེད་པའི་ཡུལ་ཅན་ཡིན་པས་སོ། །ཇི་ལྟར་བློས་གཏན་ནས་མ་བཏགས་པར་ཁས་
ལེན་ལ། ཆོས་ཆོས་ཅན་གྱི་ཐ་སྙད་བྱེད་པ་ན་ཆོས་ཅན། ཆོས་ཆོས་ཅན་གྱི་ཐ་སྙད་དེ་བརྟག་པ་
ཙམ་ལ་འཇུག་པ་ཡིན་ཏེ། རྟོག་པས། ཆོས་ཅན་གཅིག་ལ་དགག་སྒྲུབ་ཀྱི་ཆོས་དུ་མར་བསྟན་
པ་བཞིན་དུ་ཆོས་ཆོས་ཅན་གྱི་ཐ་སྙད་བྱེད་པ་པོའི་སྐྱེས་བུས་ཀྱང༌། ཆོས་ཆོས་ཅན་གྱི་ཐ་སྙད་
བདེན་རྫུན་མ་ཕྱེ་བར་ཁས་ལེན་པས་སོ། །ཐ་དད་དོན་རྟེན་ཐོགས་མེད་བག་ཆགས་ནས་
གནོད་མི་འགྱུར་ལ། ཆོས་ཅན། སྒྲ་བྱས་མི་རྟག་སོགས་ཆོས་ཆོས་ཅན་ཐ་དད་པ་ལ་བདེན་
པའི་ཤེས་པས་མི་གནོད་དེ། སྒྲ་བྱས་མི་རྟག་སོགས་ཆོས་ཆོས་ཅན། ཐ་དད་པའི་ཐ་སྙད་དེ་
སྒྲ་མ་བྱས་རྟག་པ་སོགས་ལོག་པ་དུ་མ་ལས་ལོག་པའི་རྒྱུ་མཚན་གྱིས་འཇུག་ཅིང་དེ་འདྲའི་ཐ་
སྙད་དེ་བག་ཆགས་བརྟན་པ་ལས་བྱུང་བའི་ཐ་སྙད་ཡིན་པས་སོ། །
དེ་འབྲས་ཅན་ནས་དོན་ཅིག་ལ། བུམ་པ་ཆོས་ཅན། ཆུ་མི་སྐྱོར་བ་ལས་ལྡོག་སྟེ། ཆུ་སྐྱོར་
བའི་འབྲས་བུ་ཅན་ཡིན་པས་སོ། །གྲང་བ་སྐྱོབ་པ་ལས་ལྡོག་སྟེ་གྲང་བ་སྐྱོབ་པའི་འབྲས་བུ་

མེད་པའི་དངོས་པོ་ཡིན་པས་སོ། །ཆོས་ཅན་ཆུ་སྐྱོར་བའི་དོན་བྱེད་གྲང་བ་སྐྱོབ་པའི་དོན་མི་
བྱེད་ཅེས་པའི་གཞི་མཐུན་གྱི་ཐ་སྙད་བྱར་རུང་སྟེ། དེ་གཉིས་ཀ་ཡིན་པར་མཚུངས་པས་སོ། །
ཐ་དད་བརྟེན་ཅན་ནས་མཐོང་བ་སྦྱོར་ལ། བུམ་པས་ཆུ་སྐྱོར་ཞེས་སོགས་བསྒྲུབ་པ་དང༌། 
གྲང་བ་མི་སྐྱོབ་ཞེས་སོགས་དགག་པ་བརྗོད་པའི་སྒྲ་ཆོས་ཅན། ཁྱོད་ལས་བུམ་པ་ལ་དགག་
རྒྱུའི་ཆོས་དང་བསྒྲུབ་རྒྱུའི་ཆོས་རྣམས་དོན་དམ་པར་གསར་དུ་འཕེལ་འགྲིབ་དང་ལྡན་པ་
མིན་ཡང་བུམ་པའི་སྟེང་གི་དགག་བསྒྲུབ་ཀྱི་ཆོས་རྣམས་ལ་སྐྱེས་བུ་སྦྱོར་བར་བྱེད་དེ་བུམ་པ་
དེ་དེ་ལྟ་བུའི་དགག་བསྒྲུབ་ཀྱི་ཆོས་སུ་འབྲེལ་བའི་སྒོ་ནས་ཁྱོད་ཀྱང་བུམ་པ་ལ་དགག་རྒྱུ་དང་
བསྒྲུབ་རྒྱུའི་ཆོས་རྣམས་ལ་འཇུག་ལྡོག་བྱེད་ནུས་སུ་འབྲེལ་བས་སོ། །དེས་ན་དེ་དག་ཀྱང་མི་
ཤེས་སླད་ཅན་ཅེས་པ་ལྟར་ན། ཆོས་ཅན། རང་མཚན་གྱི་གནས་ལུགས་སྣང་ནས་མི་ཤེས་
པའི་བློས་སླད་པ་ཡིན་ཏེ། བུམ་པའི་དགག་སྒྲུབ་ཀྱི་ཆོས་རྣམས་བུམ་པ་དང་རང་མཚན་ཐ་
དད་པར་ཡོད་པ་མ་ཡིན་ཡང་དེ་ལྟ་བུར་བརྗོད་པའི་སྒྲ་ཡིན་པས་སོ། །དེ་དག་བསླད་པའང་
ཤེས་པ་ཡིན་ལ། ཆོས་ཅན་རྫུན་པའམ་སླད་པ་ཁོ་ནར་ཤེས་པར་བྱས་ནས་ཐ་སྙད་བྱེད་པ་པོ་
ཐ་སྙད་ལ་འཇུག་དགོས་པ་མ་ཡིན་ཏེ། ཐ་སྙད་དུ་རང་གི་བསྟན་བྱ་ལ་སྐྱེས་བུ་མི་བསླུ་བས་
སོ། །
གཉིས་པ་ནི། ཡོད་ཉིད་སྒྲུབ་བྱེད་ནས་ཐེ་ཚོམ་འགྱུར་ལ། ཤེས་བྱ་ཆོས་ཅན། བདག་
ཡོད་སྲིད་པར་ཐལ་གསོན་ལུས་ལ་བདག་ཡོད་པའི་སྒྲུབ་བྱེད་རྟགས་ཡང་དག་འཇུག་པས་སོ། 
། རྟགས་ཁས། འདོད་ན། གསོན་ལུས་བདག་བཅས་བསྒྲུབ་ཀྱི་མཐུན་ཕྱོགས་ལ་མེད་པ་བུད། 
ཁས་བླངས་ཚད་མ་ནས་རིགས་མ་ཡིན་ལ། སངས་རྒྱས་ཆོས་ཅན། ཡིན་ལུགས་ལ་
དཔྱོད་པ་ན། ཁྱོད་ཉིད་ཀྱིས་བདག་མེད་པར་ཁས་བླངས་པ་ཙམ་གྱིས་བདག་མེད་པར་ཁས་
ལེན་པར་མི་རིགས་པར་ཐལ། བདག་མེད་པར་ཚད་མས་གྲུབ་པ་མེད་པར་ཁྱོད་ཀྱིས་བདག་

མེད་པར་ཁས་བླངས་པས་སོ། །
མེད་ལས་ལྡོག་པ་ནས་ཐེ་ཚོམ་ཟ་ལ། སྲོག་སོགས་ཆོས་ཅན། བདག་མེད་པའི་རྒྱུ་མཚན་
གྱིས་ཁྱོད་དེ་སྒྲུབ་ཀྱི་མཐུན་ཕྱོགས་ལས་ལྡོག་པར་ཚད་མས་མ་ངེས་པར་ཐལ། བདག་དེ་ཡོད་
སྲིད་པས་སོ། །འདོད་ན་དེ་ཡི་ཕྱིར་དེ་ཡི་རྒྱུ་མཚན་གྱིས་དེ་སྒྲུབ་ཀྱི་མི་མཐུན་ཕྱོགས་ཁོ་ན་ལས་
ལྡོག་པར་ཡང་ཚད་མས་མ་ངེས་པར་ཐལ་ལོ། །ཕུང་པོ་གཉིས་ལས་ནས་ལྡོག་པ་གྲུབ་ལ་ཆོས་
ཅན། བདག་མེད་ཁོ་ན་ལས་ལྡོག་པའི་ཁྱབ་པ་གྲུབ་ན་བདག་བཅས་ལ་ངེས་པར་སྒྲུབ་དགོས་
པ་ལ། ཆོས་གཅིག་ཡིན་ན་བདག་ཡོད་མེད་གང་རུང་གཅིག་ཡིན་དགོས་པས་སོ། །
མ་མཐོང་པ་ཡིན་ཡང་ནས་ཐེ་ཚོམ་ཟ་ལ། ཆོས་ཅན་བུམ་སོགས་འགའ་ལ་མ་མཐོང་ཡང་
བདག་མེད་ཀུན་ལ་མེད་པར་མི་འགྲུབ་པར་ཐལ། མ་མཐོང་ཡང་བདག་མེད་འགའ་ཞིག་
ལ་ཡོད་སྲིད་པས་སོ། །གསལ་ལ་ཁྱབ་བྱེད་ནས་མི་ཆོད་བཞིན་ལ་ཆོས་ཅན། བདག་མེད་
ཀྱི་གསལ་བ་ཀུན་ལ་ཁྱབ་བྱེད་མིན་ཡང་བདག་མེད་ཀུན་ལ་མེད་པར་མ་ངེས་ཏེ། མིན་ཡང་
བདག་མེད་འགའ་ལ་ཡོད་སྲིད་པས་སོ། །
བཞི་པ་ལ་གཉིས། དགག་ཆོས་དང་འགལ་བ་མེད་པས་ལྡོག་པ་མེད། སྒྲུབ་ཆོས་དང་
འབྲེལ་པ་མེད་པས་ལྡོག་པ་མེད་པའོ། །དང་པོ་ནི། ཡོད་ལ་འགལ་བ་ནས་ལྡོག་པར་འགྱུར་
ལ། ཆོས་ཅན། བདག་མེད་ལ་མེད་པར་ཚད་མས་མ་ངེས་པར་ཐལ། དེ་ལ་ཡོད་པ་ལ་འགལ་
བ་མ་མཐོང་བས་སོ། །དེ་བདག་མེད་དང་རྒྱུད་པས་འགལ་ཏེ་བདག་གིས་ཁྱབ་པས་སོ། །ཞེ་
ན། དེ་ཡང་ལ་ལར་ནས་ཅི་ཡོད་ལ་ཆོས་ཅན། བདག་ལ་དེ་བྱུང་ངམ་བདག་གཅིག་ཏུ་འབྲེལ་
བ་གང་རུང་དུ་ཐལ། བདག་གིས་ཁྱབ་ནས། བདག་མེད་དང་རྒྱུད་འགལ་ཡིན་པས་སོ། །དེས་
ན་བདག་མེད་པ་ནས་ཐེ་ཚོམ་ཟ་ལ་ཆོས་ཅན། བདག་མེད་ལས་ཀྱང་ལྡོག་པར་མ་ངེས་པར་
ཐལ། དེ་དང་མི་འགལ་བའི་ཆོས་ཡིན་པས་སོ། །

ལྡོག་ཏུ་ཆུག་ནས་འདོད་མ་ཡིན་ལ། ཤེས་བྱ་ཆོས་ཅན། བདག་མེད་མེད་པའི་རྒྱུ་མཚན་
ཁོ་ནས་གསོན་ལུས་བདག་བཅས་སུ་མི་གྱུར་བར་ཐལ། མཐུན་ཕྱོགས་ལསའདི་ལ་དམར་
རྟགས་སམ་སྣོག་རྟགས་ཞིག་ཡོད་པས་བརྟག། ཆོས་དེ་མེད་པ་མེད་པས་ཡོད་པ་མིན་པའི་
ཕྱིར། རྟགས་ཁས་ཏེ། དཔེར་ན་ནས་མིན་པར་འདོད་པ་བཞིན་ནོ། །གལ་ཏེ་གཏན་ཚིགས་
ནས་རྗེས་འགྲོ་ཅན་ལ། སྲོག་སོགས་ཆོས་ཅན་དེ་ཡི་མཐུན་ཕྱོགས་ལ་གྲུབ་པར་ཐལ། དེ་ཡི་
མཐུན་ཕྱོགས་ལས་ལྡོག་པ་མེད་པའི་ཆོས་ཡིན་པས་སོ། །མ་ཁྱབ་ན་རྗེས་འགྲོ་ཅན་མིན་ནས་
བདག་བཅས་མིན་ལ། ཤེས་བྱ་ཆོས་ཅན། བདག་མེད་མིན་པ་ཙམ་གྱིས་གསོན་ལུས་བདག་
བཅས་སུ་གྲུབ་པ་མིན་པར་ཐལ། མཐུན་ཕྱོགས་ལས་ལྡོག་པ་མིན་པ་ཙམ་གྱིས་མཐུན་ཕྱོགས་
ལ་ཡོད་པ་མིན་པས་སོ། །
གཉིས་པ་ལ་གཉིས། སྲོག་སོགས་བདག་བསྒྲུབ་པའི་འབྲས་རྟགས་མིན། ཞར་ལ་
བཤད་ཟིན་དྲན་པ་ལ་སྦྱར་བའོ། །དང་པོ་ལ་གསུམ། རྒྱུ་འབྲས་ལ་རྗེས་སུ་འགྲོ་ལྡོག་དགོས། 
བདག་སྲོག་ལ་རྗེས་སུ་འགྲོ་ལྡོག་མེད། རྒྱུ་འབྲས་ལྡོག་པ་ལ་ལྟོས་མེད་དགག་པའོ། །དང་པོ་
ནི། འཇུག་ལ་གང་གི་ནས་ཅན་གྲུབ་པ་ལ། དུ་བ་ཆོས་ཅན། མེ་མེད་ན་མི་འབྱུང་སྟེ། མེ་ཡོད་
ཁོ་ན་ལས་འཇུག་པས་སོ། །
དེ་ཕྱིར་དེ་ཉིད་ནས་འཇུག་བྱེད་ཡིན་ལ། དུ་བ་ཆོས་ཅན། ཁྱོད་ཡོད་པ་དེ་དུ་ལྡན་ལ་ལ་
མེ་ཡོད་པ་གོ་བར་བྱེད་དེ། མེ་ལྡོག་ན་ཁྱོད་ལྡོག་ཅིང༌། དེ་སྒྲུབ་ཀྱི་ཕྱོགས་ཆོས་ཡིན་པས་སོ། 
། མེད་ན་ནས་ལྟོས་པ་ཡིན་ལ། མེ་མེད་ན་དུ་བ་མི་འབྱུང་བའི་འབྲེལ་བ་ཆོས་ཅན། སྲོག་སྒྲུབ་
བྱེད་གང་རུང་རུང་གིས་མི་འགྲུབ་སྟེ། རང་གི་སྒྲུབ་བྱེད་ཁྱད་པར་བ་ལ་ལྟོས་པས་སོ། །དེ་གང་
ཞེ་ན། འབྲས་བུ་མཐོང་དང་ནས་འབྲས་བུ་ཉིད་ལ། མེ་རང་ལ་ཕན་བྱེད་དུ་ཡོད་མེད་ཀྱི་རྗེས་
སུ་འགྲོ་ལྡོག་བྱེད་པ་དེ་ཆོས་ཅན། དུ་བ་མེ་ལ་མི་འཁྲུལ་བའི་སྒྲུབ་བྱེད་ཡིན་ཏེ། མེ་དུ་བའི་རྒྱུ་

དང་དུ་བ་མེའི་འབྲས་བུ་སྒྲུབ་བྱེད་ཡིན་པས་སོ། །
གཉིས་པ་ནི། དེ་ཡོད་ན་ནས་ཡོད་མ་ཡིན་ལ། གསོན་ལུས་ཆོས་ཅན། སྲོག་སོགས་དེ་
ཁྱོད་ལ་བདག་རྟོགས་པར་བྱེད་པའི་རྒྱུ་དངོས་དཔོག་པའི་འབྲས་རྟགས་མིན་པར་ཐལ། སྲོག་
སོགས་ཡོད་ན་བདག་ཡོད་པར་མ་ངེས་པས་སོ། །རྟག་ཏུ་ཡོད་པའམ་ནས་མི་སྲིད་ཕྱིར་ལ། 
སྲོག་སོགས་ཆོས་ཅན། བདག་གི་དངོས་འབྲས་མ་ཡིན་པར་ཐལ། བདག་ཕན་བྱེད་དུ་མེད་
པས་ཁྱོད་མེད་པར་མི་འགྱུར་བའི་ཕྱིར་ཏེ། བདག་དེ་རྟག་ཁྱབ་ཏུ་ཡོད་པས་སོ། །
གསུམ་པ་ནི། རྒྱུ་འབྲས་ལ་ལྡོག་པ་མི་དགོས་ཏེ། རྒྱུ་ཡོད་པ་ལ་ལར་འབྲས་བུ་མཐོང་བ་
ཙམ་གྱི་རྗེས་འགྲོས་ཀྱང་འགྲུབ་ཟེར་རོ། །འབྲས་བུ་རང་གི་ནས་རང་བཞིན་ལ། འབྲས་བུ་
ཆོས་ཅན། རང་རྒྱུས་བསྐྱེད་བྱ་མ་ཡིན་པར་ཐལ། རང་རྒྱུ་ཕན་བྱེད་དུ་མེད་ཡང་རྒྱུ་རྐྱེན་གཞན་
ལས་བྱུང་བས་སོ། །ཁྱབ་སྟེ། འབྲས་བུའི་རང་བཞིན་འདྲ་མི་འདྲ་ཐ་དད་རྣམས་རྒྱུ་འདྲ་མི་
འདྲ་ཐ་དད་རྣམས་ལས་འབྱུང་དགོས་པའི་ཕྱིར། ཚོགས་པའི་ནུས་པ་ནས་ངོ་བོ་ཉིད་ལ། མྱུ་
གུ་སོགས་དངོས་པོ་སྣ་ཚོགས་པ་རྣམས་ཆོས་ཅན། རང་རྒྱུ་སྣ་ཚོགས་ཀྱིས་བསྐྱེད་དེ། རྫས་
རིགས་སྣ་ཚོགས་པའི་དངོས་པོ་ཡིན་པས་སོ། །ཁྱབ་སྟེ། རྒྱུ་ཚོགས་པའི་ནུས་པ་ཐ་དད་ལས་
འབྲས་བུ་ཐ་དད་སྐྱེད་དགོས་པའི་ཕྱིར། གལ་ཏེ་ཐ་དད་ནས་གཅིག་ཏུ་འགྱུར་ལ། དངོས་པོ་
ཐམས་ཅད་ལ་ཆོས་ཅན། ངོ་བོ་གཅིག་ཏུ་ཐལ། རང་རྒྱུ་སྣ་ཚོགས་ལས་མ་སྐྱེས་པའི་དངོས་
ཡིན་པས་སོ། །
འདི་ཐ་དད་བྱེད་ཐ་དད་བྱེད་མིན་ནའི་དོན། མེ་མེད་བརྒྱ་སྤྱིས་མེ་ཡི་འབྲས་བུ་དུ་བ་བྱེད་
ཅིང་མེ་མེད་ཀྱི་འབྲས་བུ་ཡང་བྱེད་པས། ཇི་ལྟར་དེ་བསྐྱེད་རང་བཞིན་གྱིས་ཁྱབ་པ་མ་ངེས་
ཞེ་ན། རང་བཞིན་གཅིག་ཉིད་ཉམས་ནས་རང་བཞིན་གཉིས་ལ་མེ་མེད་ཀྱི་རྒྱ་སྤྱི་རང་མཚན་
གཅིག་ཆོས་ཅན། རང་མཚན་གཅིག་མིན་པར་ཐལ། མེ་ལ་སོགས་པའི་རྒྱུ་ཚོགས་དང༌། མེ་

མེད་ཀྱི་དངོས་པོ་གཉིས་ཡིན་པས་སོ། །དེར་ཐལ། དུ་བའི་དངོས་རྒྱུ་ལས་མེས་སྟོང་བའི་
དངོས་པོ་ཡིན་པས་སོ། །
དེས་ན་གཞན་ནི་ནས་དེ་དེ་ཉིད་ལ། ཆོས་ཅན་མེ་ལ་སོགས་པའི་རྒྱུ་ཚོགས་དེ་ཉིད་དུ་
ཐལ། དུ་བ་དངོས་སུ་སྐྱེད་བྱེད་ཡིན་པས་སོ། །དེས་སྐྱེད་རང་བཞིན་ནས་ཇི་ལྟར་འབྱུང་ལ། 
ཆོས་ཅན་ཁྱོད་ལས་དུ་བ་གསར་དུ་མི་འབྱུང་པར་ཐལ། དུ་བ་སྐྱེད་བྱེད་མིན་པས་སོ། །དེ་ཕྱིར་
རྒྱུ་དང་ནས་ངེས་པ་ཉིད་ལ། ཤེས་བྱ་ཆོས་ཅན། རྒྱུ་འབྲས་མི་འཁྲུལ་ཏེ། རྒྱུ་དུ་བ་གསར་བྱུང་
གི་དངོས་རྒྱུ་ཡིན་ན། མེ་ལ་སོགས་པའི་ཚོགས་པ་ཡིན་ན་དགོས་ཀྱི་དུ་བའི་རྒྱུའི་རིགས་མ་
ཡིན་པ་ལས་དུ་བ་མི་འབྱུང་བས་སོ། །
དེས་ན་རང་བཞིན་ནས་དེ་རྟོགས་འགྱུར་ལ། དུ་བ་ཆོས་ཅན། མེ་ལ་མི་འཁྲུལ་ཏེ། མེ་
འཛིན་མངོན་སུམ་ལས་མེ་དེ་ཁྱོད་ཀྱི་རྒྱུར་རྟོགས་པ་བཞིན། རྗེས་དཔག་གིས་ཀྱང་རྟོགས་
པར་འགྱུར་བས་སོ། །ཆུ་དང་འོ་མ་ནས་ཇི་ལྟར་འགྱུར་ལ། རྒྱུ་རིགས་མཐུན་པ་ལས་ཀྱང་
རིགས་གཅིག་འབྱུང་བ་ཡོད་དེ། རིགས་མི་མཐུན་པའི་ཆུ་དང་འོ་མ་གཉིས་ཀས། འབྲས་
ཆན་བཏུལ་བ་གཅིག་བསྐྱེད་པ་བཞིན་ཞེ་ན། གཤེར་ནུས་གང་ལ་ནས་གཅིག་ཉིད་ལ། རང་
འབྲས་འབྲས་ཆན་རུལ་བ་སོ་སོའི་རྒྱུར་གྱུར་པའི་ཆུ་འོ་མ་གཉིས་ཀ་ཆོས་ཅན། རིགས་གཅིག་
ཏུ་བཞག་ཏུ་རུང་སྟེ། གཤེར་བའི་ནུས་པ་ཅན་ཡིན་པའི་སྒོ་ནས་རང་འབྲས་འབྲས་ཆན་རུལ་
བའི་རྒྱུར་འདྲ་བས་སོ། །
ཅི་ཆུ་འོ་འདི་ནི་རྫས་ཐ་དད་དང་རྫས་གཅིག་པའི་བདག་ཉིད་གཉིས་ཀ་ཡིན་ནམ་ཞེ་ན། 
ཆུ་འོ་གཉིས་གཅིག་མིན་གྱི་རྫས་ཐ་དད་ཡིན་ན། འོ་ན་དེ་གཉིས་གཤེར་བ་ཉིད་དུ་གཅིག་པ་
ཇི་ལྟར་ཡིན་ཞེ་ན། ཤེས་བྱ་ཆོས་ཅན། ཆུ་འོ་གཉིས་ནུས་པ་གཅིག་ཡིན་ཏེ། དངོས་པོ་ཐམས་
ཅད་རང་རང་གི་ངོ་བོ་མ་འདྲེས་པར་གནས་པས་སོ། །དེ་ཡི་རང་བཞིན་ཅན་ནས་བརྗོད་

ལ། རང་འབྲས་འབྲས་ཆན་རུལ་པ་གཉིས་ཀྱི་རྒྱུར་གྱུར་པའི་ཆུ་འོ་གཉིས་ཆོས་ཅན། རྫས་ཐ་
དད་ཀྱང་ནུས་པ་རིགས་གཅིག་ཅེས་བརྗོད་དུ་རུང་སྟེ། རང་འབྲས་འབྲས་རུལ་སྐྱེད་བྱེད་ཀྱི་
གཤེར་བའི་དངོས་པོར་རིགས་གཅིག་ཏུ་རྟོགས་པ་བློ་གཅིག་བསྐྱེད་པས་སོ། །
དེ་བཞིན་མེ་ནི་ནས་རྟེན་ཡིན་ལ། མེ་ཡི་ཁྱད་པར་རྣམས་ཆོས་ཅན། རྫས་ཐ་དད་ཀྱང་
མེར་རིགས་གཅིག་ཏུ་རྟོགས་པའི་ངོ་ཤེས་གཅིག་གི་རྒྱུ་ཡིན་ཏེ། ཀྱང་མེ་མིན་ལས་ལྡོག་པའི་
དངོས་པོར་འདྲ་བས་སོ། །དེས་ནི་དུ་བསྐྱེད་པ་ནས་རྟོགས་པ་ཡིན་ལ། དུ་བ་ཆོས་ཅན། དུ་
ལྡན་ལ་ལ་མེ་མེད་བཅད་པའི་སྒོ་ནས། མེ་རྟོགས་པར་བྱེད་དེ། དེ་སྒྲུབ་ཀྱི་ཕྱོགས་ཆོས་གང་
ཞིག་མེ་ཙམ་གྱིས་བསྐྱེད་པས་སོ། །
མེར་ཤེས་ཡན་ལག་ནས་འཁྲུལ་མེད་ཅན་ལ། དུ་བ་ཆོས་ཅན། མེ་ལ་མི་འཁྲུལ་ཏེ། བུད་
ཤིང་ལ་ལྟོས་ནས་མེར་རིགས་གཅིག་ཏུ་ཤེས་པ་བསྐྱེད་པའི་མེ་ཙམ་ལས་བྱུང་བས་སོ། །དེ་
ལྟར་ནས་འགྲུབ་ལ། འབྲས་བུ་རྣམས་ཆོས་ཅན། རང་རྒྱུ་ལ་མི་འཁྲུལ་ཏེ། རང་རྒྱུའི་འབྲས་བུ་
ཡིན་པས་སོ། །
དུ་བ་བུད་ཤིང་ནས་མེ་དེ་ཉིད་ལ། བརྒྱ་སྤྱི་ཆོས་ཅན། རང་གི་དངོས་འབྲས་སྔོ་ཕྱུར་བ་དེ་
དུ་བ་དངོས་མིན་པར་ཐལ། ཁྱོད་མེ་ལ་སོགས་པའི་རྒྱུ་ཚོགས་མིན་པས་སོ། །གལ་ཏེ་དེ་དུ་བ་
དངོས་ཡིན་ན་དེའི་ཕྱིར་ཆོས་ཅན། མེ་ལ་སོགས་པའི་རྒྱུ་ཚོགས་ཉིད་དུ་ཐལ་ལོ། །ཁྱབ་སྟེ། དུ་
བའི་རྟེན་ཉེར་ལེན་དང་བུད་ཤིང་གིས་འགྱུར་བའི་ཡན་ལག་སྟེ། རྐྱེན་དངོས་པོ་ཞིག་ལ་མེར་
འཇོག་པའི་ཕྱིར། 
གཉིས་པ་ནི། ཇི་ལྟར་རང་རྒྱུ་ནས་བཤད་བཞིན་ནོ་ལ། རང་བཞིན་གྱི་རྟགས་ཐམས་
ཅད་ཆོས་ཅན། རང་གི་བསྒྲུབ་བྱའི་ཆོས་ལ་མི་འཁྲུལ་ཏེ། རང་གི་བསྒྲུབ་བྱའི་ཆོས་ལ་བདག་
གཅིག་ཏུ་འབྲེལ་བར་ལྟོས་མེད་རྟགས་ལ་སོགས་པའི་བསྒྲུབ་བྱེད་ཁྱད་པར་བ་ལས་གྲུབ་

པས་སོ། །དཔེར་ན་འཇིག་པ་དང་རྟགས་བྱས་པ་ཉིད་ཀྱི་འབྲེལ་བ་གོང་ལེའུ་དང་པོར་ཇི་སྐད་
བཤད་པ་བཞིན་ནོ། །ས་བཅད་མི་གོ། 
ལྔ་པ་ནི། ལྡོག་ཅན་མཚུངས་པར་ནས་དཔག་པར་བྱ་ལ། ཕྱོགས་ཆོས་ཅན་དགུར། སྒྲ་
རྟག་སྒྲུབ་ཀྱི་ཐུན་མོང་མིན་པའི་རྟགས་མཉན་བྱ་དཔེར་བརྗོད་པ་མཛད་པ་ཆོས་ཅན། དོན་
ཡོད་དེ། སྲོག་སོགས་དེ་སྒྲུབ་ཀྱི་རྟགས་ཡང་དག་མིན་པར་སྒྲ་རྟགས་སྒྲུབ་ཀྱི་རྟགས་མཉན་
བྱ་དང་མཚུངས་པར་བསྟན་པའི་ཆེད་ཡིན་པས་སོ། །ཇི་ལྟར་རྟགས་ཡང་དག་མིན་ན་སྲོག་
སོགས་ཆོས་ཅན། དེ་སྒྲུབ་ཀྱི་རྟགས་ཡང་དག་མིན་ཏེ། དེ་སྒྲུབ་ཀྱི་རྗེས་སུ་འགྲོ་ལྡོག་ལ་ཐེ་
ཚོམ་ཟ་ནས་དེ་གཉིས་འཁྲུལ་བས་སོ། །སྦྱོར་བ་སྐོར་གཅིག་གི་རྗེས་སུ་འགྲོ་ལྡོག་ལ་ཐེ་ཚོམ་
ཟ་ན་དེ་གཉིས་འཁྲུལ་པའི་ལྡོག་པ་ཅན་དུ་འདོད་པའི་རྟགས་ཐམས་ཅན་ཆོས་ཅན། དེ་སྒྲུབ་
ཀྱི་རྟགས་ཡང་དག་ཡིན་ཏེ། དེ་གཉིས་ལ་ཐེ་ཚོམ་ཟ་ནས་དེ་གཉིས་ལ་འཁྲུལ་བས་སོ། །
གསུམ་པ་ལ་གསུམ། ལྡོག་ཁྱབ་བསྟན་པས་རྒྱུ་ཁྱབ་བྱེད་མ་དམིགས་པ་དཔེར་བརྗོད་
ཟིན། རང་བཞིན་རྟགས་ཀྱི་ནང་དུ་འདུས་པས་རང་བཞིན་མ་དམིགས་པ་དཔེར་བརྗོད་ཟིན། 
སྣང་རུང་མ་དམིགས་པའི་སྦྱོར་བའི་དབྱེ་བ་དང་འགལ་བ་གསུམ་རྒྱས་པར་བཤད་པའོ། །
དང་པོ་ནི། རྒྱུ་དང་ངོ་བོ་ནས་མ་བཤད་དོ་ལ། རྒྱུ་དང་ཁྱབ་བྱེད་མ་དམིགས་པའི་རྟགས་
ཆོས་ཅན། འབྲས་རང་གི་དཔེར་བརྗོད་ལས་མ་རྟོགས་པའི་ཕྱོགས་ཆོས་ཅན་དགུ་ཡི་རབ་
དབྱེར་ཁྱེད་ཀྱི་དཔེར་བརྗོད་སློབ་དཔོན་གྱིས་དངོས་སུ་མ་བཤད་པའི་རྒྱུ་མཚན་ཡོད་དེ། དེར་
འབྲས་རང་གཉིས་རྟགས་ཡང་དག་ཏུ་བསྟན་པས་རྒྱུ་དང་ཁྱབ་བྱེད་ལྡོག་པས་འབྲས་བུ་དང་
ཁྱབ་བྱ་ལྡོག་པར་བརྗོད་པ་ལས་ཁྱོད་ཀྱི་དཔེར་བརྗོད་ཀྱང་དོན་གྱིས་འགྲུབ་པས་སོ། །འོ་
ན་ཡོད་ན་སྣང་རུང་ཞེས་པའི་དོན་སློབ་དཔོན་གྱིས་ཇི་ལྟར་བཤད་ཅེ་ན། མ་དམིགས་པ་དེ་
གཉིས་ལ་ཡོད་ན་ལྟར་རུང་གི་དོན་ཏེ་རྒྱུ་དང་ཁྱབ་བྱེད་དགག་པ་དེ་འདྲ་གཅིག་དགོས་ཞེས་

བསྟན་པ་ཁོ་ནའོ། །དེ་ལའང་སྐྱེས་བུ་མཐོང་མེད་ནས་དེ་ཞེས་བསྟན་ལ། བདག་ཆོས་ཅན། 
གསོན་ལུས་བདག་བཅས་བསྒྲུབ་ཀྱི་མི་མཐུན་ཕྱོགས་གང་ལ་ཡང་མེད་པར་མ་ངེས་པར་
ཐལ། གང་དུ་ཡང་ཡོད་ན་མཐོང་རུང་དུ་མེད་པས་སོ། །འདོད་ན་སྲོག་སོགས་ཆོས་ཅན། དེ་
སྒྲུབ་ཀྱི་མི་མཐུན་ཕྱོགས་ཁོ་ན་ལ་མེད་པའི་ཁྱབ་པ་མེད་པར་ཐལ། དེ་ཡི་ཕྱོགས་གང་གི་བདག་
དེ་དེ་སྒྲུབ་ཀྱི་མི་མཐུན་ཕྱོགས་ལ་མེད་པར་མ་ངེས་པས་སོ། །སློབ་དཔོན་ཕྱོགས་གླང་ཆོས་
ཅན། རྒྱུ་ཁྱབ་བྱེད་མ་དམིགས་པའི་རྟགས་ཡང་དག་ཡིན་ན་ཡོད་ན་སྣང་རུང་གི་རྒྱུ་དང་ཁྱབ་
བྱེད་བཀག་པ་གཅིག་དགོས་ཞེས་བསྟན་ཏེ། ཡོད་ཀྱང་སྣང་མི་རུང་གི་ཆོས་མ་དམིགས་པ་
གཞི་འགར་ཆོས་དེ་མེད་པར་བསྒྲུབ་པའི་རྟགས་ཁྱབ་པ་ལ་ཐེ་ཚོམ་ཟ་བ་ཡིན་ནོ། །ཞེས་ཁྱོད་
ཀྱི་བསྟན་བཅོས་རིགས་རྟག་ཏུ་བཤད་པས་སོ། །
འདིས་ནི་དངོས་ལ་ནས་བྱེད་ཕྱིར་ལ། མེ་མེད་ཆོས་ཅན། མཚན་མོའི་རྒྱ་མཚོ་ལ་དུ་བ་
མེད་པར་བསྒྲུབ་པར་བྱེད་དེ། དེ་ཡི་ཚུལ་གསུམ་ཡིན་པས་སོ། །ཤིང་མེད་ལའང་སྦྱར་རོ་སྔ་
མ་དག་གི་ནི་བསྒྲུབ་བར་བྱེད་ཕྱིར་རོ་ལ། འབྲས་རང་གཉིས་ཆོས་ཅན། རང་གི་ཆོས་ཅན་ལ་
ཆོས་རྣམས་གཅོད་མེད་དགག་ཙམ་སྒྲུབ་པ་མ་ཡིན་ཏེ། རང་གི་ཆོས་ཅན་ལ་ཆོས་རང་གི་ཆོས་
ཅན་ལ་ཆོས་རྣམས་གཅོད་མེད་དགག་ཙམ་སྒྲུབ་པ་མིན་བསྒྲུབ་པ་གོ་བར་བྱེད་པས་སོ། །
གཉིས་པ་ལ་ལྔ། དོན་མི་བསྒྲུབ་ཀྱི་ཐ་སྙད་སྒྲུབ་ཏུ་བསྟན། དེས་ན་རུང་བ་དཔོག་པའི་
རང་བཞིན་ཡིན་ཏེ། རུང་བ་དཔོག་པའི་རྟགས་ཀྱི་ངེས་བྱེད་བཤད། དོན་ཉིད་སྒྲུབ་པའི་གནོད་
བྱེད་རིགས་པས་བསྟན་མེད་ངེས་གོ་བྱེད་ཡིན་མིན་ཕྱེ་སྟེ་བཤད་པའོ། །
དང་པོ་ནི། དེ་ལ་དམིགས་རུང་ནས་གཞན་མིན་ལ། དམིགས་རུང་ཡོད་པའི་དོན་ཆོས་
ཅན། སྣང་རུང་དམིགས་པ་ལས་དོན་གཞན་མིན་ཏེ། དམིགས་པ་རུང་བའི་དོན་ཉིད་ཆོས་
ཅན། སྣང་རུང་དམིགས་པ་ལས་དོན་གཞན་མིན་ཏེ། དམིགས་པ་རུང་བའི་དོན་ཉིད་ཁྱོད་

ཡིན་པས་སོ། །དེ་ཕྱིར་མི་ཤེས་ནས་བཞེད་པ་ཡིན་ལ། ཤེས་བྱ་ཆོས་ཅན། ཡོད་ན་ལྟར་རུང་
གི་དོན་འགའ་མེད་པའི་དོན་ཤེས་ཀྱང་དེ་ཡི་ཐ་སྙད་མི་ཤེས་པའི་སྐྱེས་བུས་དེའི་ཐ་སྙད་ཤེས་
པར་བྱ་བའི་ཕྱིར་དུ་རང་བཞིན་མ་དམིགས་པ་འཇུག་པར་བཞེད་དེ། སྣང་རུང་དམིགས་པའི་
དོན་ཉིད་སྣང་རུང་ཡོད་པ་ཡིན་པས་སོ། །
ཡུལ་མེད་ཕྱིར་དེར་ཡུལ་ཅན་ནས་བཞིན་ལ། ལྟར་རུང་བུམ་པ་ཡོད་ན་དེ་རང་འཛིན་
མངོན་སུམ་གྱིས་མཐོང་དགོས་པ་ལ་དེ་དེས་མ་དམིགས་པའི་ས་ཕྱོགས་ཆོས་ཅན། མདུན་གྱི་
ས་ཕྱོགས་འདི་ལ་ལྟར་རུང་བུམ་པ་ཡོད་པའི་ཤེས་བརྗོད་ཐ་སྙད་དོན་མཐུན་དང་ལྟར་རུང་
བུམ་པ་ཡོད་མེད་ཐེ་ཚོམ་འགོག་སྟེ། མདུན་གྱི་ས་ཕྱོགས་འདི་ལ་ལྟར་རུང་བུམ་པ་མེད་པའི་
ཤེས་བརྗོད་ཐ་སྙད་དོན་མཐུན་དུ་འཇུག་རུང་སྒྲུབ་པའི་ཚུལ་གསུམ་ཡིན་པས་སོ། །
དམིགས་སུ་རུང་ནས་གཞན་མ་ཡིན་ལ། ཤེས་བྱ་ཆོས་ཅན། སྣང་རུང་བུམ་སོགས་
མེད་པ་དེར་སྣང་རུང་བུམ་པ་སོགས་མི་དམིགས་པ་ལས་དོན་གཞན་མ་ཡིན་ཏེ། སྣང་རུང་
དམིགས་པའི་དོན་དེ་སྣང་རུང་གི་དོན་ཡོད་པ་ཉིད་ཡིན་པས་སོ། །དེ་ཕྱིར་དེ་ཡོད་པ་ལས་ལ། 
ཆོས་ཅན། སྣང་རུང་གི་དོན་མ་དམིགས་པ་ཁོ་ནས་སྣང་རུང་གི་དོན་མེད་པ་ཉིད་ཡིན་ན་སྣང་
རུང་བུམ་པ་སོགས་མ་དམིགས་པའི་རྟགས་རྣམ་དཔྱོད་ཙམ་དེ་དེས་དག་པའི་ས་ཕྱོགས་སུ་དེ་
མེད་པར་བསྒྲུབ་པའི་དོན་སྒྲུབ་ཁོ་ནར་མི་མཐད་དེ། དེ་འདྲའི་དོན་བསྒྲུབ་ཀྱི་རྟགས་ཡིན་ན་
ས་ཕྱོགས་དེར་རྟགས་དེ་ངེས་པ་ན་བསྒྲུབ་བྱའི་ཆོས་དེ་ངེས་ཟིན་ནས་ཡོད་པས་སོ། །དེ་ཡི་རྒྱུ་
མཚན་ཅན་གྱི་སྒྲ་ཤེས་སྒྲུབ་ལ་ལྟར་རུང་བུམ་པ་ཡོད་ན་ཁྱོད་ཀྱིས་ལྟར་རུང་བུམ་པ་དམིགས་
དགོས་པ་ལ་ཁྱོད་ཀྱིས་བལྟར་རུང་བུམ་པ་མ་དམིགས་པའི་དབང་པོའི་མངོན་སུམ་ཆོས་ཅན། 
མདུན་གྱི་ས་ཕྱོགས་འདི་འཛིན་པའི་དབང་པོའི་མངོན་སུམ་ལྟར་རུང་བུམ་པ་མེད་པའི་ཤེས་
བརྗོད་ཐ་སྙད་འཇུག་རུང་སྒྲུབ་པའི་རྟགས་ཡང་དག་ཡིན་ཏེ། དེ་ཡི་ཚུལ་གསུམ་ཡིན་པས་སོ། 

། ཡུལ་ཅན་གྱི་མ་དམིགས་པའོ། །
སྣང་བ་མཐོང་ནས་འདི་གྲུབ་པས་ལ། རང་བཞིན་མ་དམིགས་པའི་རྟགས་འགོད་དགོས་
ཀྱི་ཕྱིར་རྒོལ་ཆོས་ཅན། སྤྱི་རིགས་ནས་ཡོད་ན་སྣང་རུང་གི་དོན་མ་དམིགས་ན། དེ་མེད་པའི་
ཐ་སྙད་འཇུག་པར་སྔར་མི་ཤེས་པ་གསར་དུ་སྒྲུབ་མི་དགོས་ཏེ། རི་བོང་གི་མགོ་ལ་རྭ་ལྟ་བུ་
ཡོད་ན་སྣང་གི་དོན་འགའ་མ་མཐོང་ན་དེ་མེད་པའི་ཐ་སྙད་སྔར་ནས་གྲུབ་ཟིན་པས་སོ། །དེ་
འབྲས་ཡིན་ཡང་ནས་འགྲུབ་ལ། རྒྱུ་མཚན་ཅན་གྱི་སྒྲ་ཤེས་སྒྲུབ་དང་གཅིག་གོ། ཡུལ་ཡོད་ན་
ཡང་ནས་འབའ་ཞིག་གོ་ལ། ཆོས་གསུམ་ལྡན་གྱི་ཡན་ལག་ཅན་གྱི་རྫས་ཡོད་ན་སྣང་དུ་རུང་
བ་ལས་དེ་མ་དམིགས་པའི་འཇིམ་པ་ཆོས་ཅན། མདུན་གྱི་འཇིམ་གོང་ལ་ཆོས་གསུམ་ལྡན་
གྱི་ཡན་ལག་ཅན་གྱི་རྫས་མེད་པའི་ཐ་སྙད་སྒྲུབ་འབའ་ཞིག་པ་ཡིན་ཏེ། མདུན་གྱི་འཇིམ་གོང་
ལ་ཁྱོད་ངེས་ཀྱང་དེ་མེད་པའི་ཐ་སྙད་ལ་རྨོངས་པའི་ཕྱིར་རྒོལ་གྱི་ངོར་དེ་མེད་པའི་ཐ་སྙད་
འཇུག་རུང་ཁོ་ན་སྒྲུབ་པའི་ཚུལ་གསུམ་ཡིན་པས་སོ། །ཇི་ལྟར་མཐོང་དང་ནས་སྒྲུབ་བཞིན་ཏེ་
ལ། ས་བོན་ཆོས་ཅན། མྱུ་གུའི་རྒྱུ་ཡི་ཐ་སྙད་བྱར་རུང་སྟེ། ཁྱོད་ཕན་བྱེད་དུ་ཡོད་ན་མྱུ་གུ་སྐྱེ་
བར་མཐོང་མེད་ན་དེ་སྐྱེ་བར་མ་མཐོང་བའི་དངོས་པོ་ཡིན་པས་སོ། །མྱུ་གུ་ཆོས་ཅན། ས་བོན་
གྱི་འབྲས་བུའི་ཐ་སྙད་བྱར་རུང་ས་བོན་གྱིས་ཕན་ནས་དེ་ཡི་རྗེས་སུ་འགྲོ་ལྡོག་བྱེད་པས་སོ། 
། དེ་གཉིས་ལས་ནི་ནས་བཀོད་པ་ཡིན་ལ། ས་བོན་གྱིས་ཕན་པའི་རྗེས་སུ་འགྲོ་ལྡོག་བྱེད་པ་
པོ་ཆོས་ཅན། ཁྱོད་ལ་ས་བོན་གྱི་འབྲས་བུ་དང༌། ས་བོན་གྱི་བསྐྱེད་བྱའི་མིང་སྦྱར་བ་ལ་དོན་
ཡོད་དེ། མིང་གི་ཐ་སྙད་ཟོར་ཡང་བའི་དོན་དུ་དེ་འདྲའི་མིང་སྦྱར་བས་སོ། །མྱུ་གུ་ལ་ཕན་ནས་
དེ་ཡི་རྗེས་སུ་འགྲོ་ལྡོག་བྱས་པ་ཆོས་ཅན། མྱུ་གུའི་རྒྱུ་དང་སྐྱེད་བྱེད་ཀྱི་མིང་སྦྱར་བ་ལ་དོན་
ཡོད་དེ། དེ་ཡི་དོན་དུ་དེ་འདྲའི་མིང་སྦྱར་བས་སོ། །
གཉིས་པ་ནི། རྒྱུ་ལས་འབྲས་བུ་ནས་རང་བཞིན་ནང་འདུས་ལ། ཡུལ་ཅན་གྱི་རང་བཞིན་

མ་དམིགས་པའི་རྟགས་ཆོས་ཅན། རང་བཞིན་རྟགས་སུ་འདུས་ཏེ། རང་འབྲས་ཐ་སྙད་གྱི་རྒྱུ་
ཚོགས་པ་རྟགས་སུ་བཀོད་པ་ལས་རང་གི་ཤེས་འདོད་ཆོས་ཅན་སྐྱོན་མེད་ཀྱི་སྟེང་དུ་རང་གི་
འབྲས་བུ་ཐ་སྙད་སྐྱེད་རུང་བསྒྲུབ་པའི་རྟགས་ཡང་དག་ཡིན་པས་སོ། །
ཕྱིས་གཏན་ཚིགས་ནས་མ་བསྟན་ལ། ཆོས་ཅན། ཕྱོགས་ཆོས་ཅན་གྱི་རབ་དབྱེར་རང་
བཞིན་རྟགས་ཀྱི་དཔེར་བརྗོད་ལས་ལོགས་པར་ཁྱོད་ཀྱི་དཔེར་བརྗོད་དངོས་སུ་སློབ་དཔོན་
གྱིས་མ་བསྟན་པ་འཐད་དེ། ཁྱོད་རང་བཞིན་རྟགས་ཡིན་ནས། དེར་འདུས་པས་སོ། །
གསུམ་པ་ནི། རང་བཞིན་མ་དམིགས་པའི་རྟགས་དེ་ཚད་མ་གང་གིས་གྲུབ། ཐ་སྙད་
ཀྱིས་བསྒྱུར་ཡང་ཇི་ལྟར་འགྱུར་ཞེ་ན། གཅིག་དམིགས་ཉམས་སུ་ནས་སྐྱེ་བར་འགྱུར་བ་ཡིན་
ལ། ལྟར་རུང་བུམ་པས་དབེན་པའི་ས་ཕྱོགས་རང་མཚན་གཅིག་དམིགས་པའི་དབང་པོའི་
མངོན་སུམ་ཆོས་ཅན། དེས་དབེན་པའི་ས་ཕྱོགས་འདི་ཁྱོད་ཀྱིས་དམིགས་སོ། །ལྟར་རུང་བུམ་
པ་ནི་ཁྱོད་ཀྱིས་མ་དམིགས་སོ། །ཞེས་རྟོག་པ་ཅན་གྱི་བློ་རང་འབྲས་སུ་གྱུར་པ་གཉིས་སྐྱེ་བར་
འགྱུར་ཏེ། དེས་དབེན་པའི་ས་ཕྱོགས་རང་མཚན་རང་གི་བཟུང་ཡུལ་དུ་བྱས་ནས་འཛིན་པར་
རང་མྱོང་བའི་རང་རིག་མངོན་སུམ་ལས་དོན་མཐུན་དུ་ངེས་པས་སོ། །ཉམས་སུ་མྱོང་ཞེས་
སྨོས་པ་ལ་དགོས་པ་ཅི་ཡོད་ཅེ་ན། མྱོང་བ་ཁྱད་པར་ནས་ཅན་དུ་རྟོགས་ལ། ལྟར་རུང་བུམ་
པས་དབེན་པའི་ས་ཕྱོགས་ཆོས་ཅན། ལྟར་རུང་བུམ་པས་དབེན་པ་རང་གིས་མི་ཤེས་ཏེ། རང་
རིག་གིས་མྱོང་བའི་རང་གི་ཡུལ་ཅན་གྱི་ཚད་མ་ལས་ལྟར་རུང་བུམ་མེད་དུ་རྟོགས་དགོས་པའི་
ས་ཕྱོགས་ཡིན་པས་སོ། །དེས་དབེན་པའི་ས་ཕྱོགས་འཛིན་པའི་དབང་མངོན་ཆོས་ཅན། བུམ་
པ་མ་དམིགས་པའི་བློར་རང་རིག་ལས་མ་གྲུབ་པར་བློ་རྫས་གཞན་གྱིས་སྒྲུབ་མི་དགོས་ཏེ། 
རང་མྱོང་བའི་རང་རིག་ལས་བུམ་པ་མ་དམིགས་པའི་བློར་རྟོགས་པས་སོ། །ཞེས་བསྟན་པའི་
དོན་དུ་ཉམས་མྱོང་སྨོས་སོ། །

དེ་ལྟའི་བདག་ཉིད་ནས་བློ་རྒྱུ་ཡིན་ལ། དེ་འདྲའི་དབང་མངོན་དེ་མྱོང་བའི་རང་རིག་
ཆོས་ཅན། དེ་འདྲའི་དབང་མངོན་དེ་བུམ་པ་མ་དམིགས་པའི་བློར་རྟོགས་པས་འབྱེད་པའི་རྒྱུ་
མཚན་ཡིན་ཏེ་དེ་འདྲའི་དབང་མངོན་དེ་ལྟར་རུང་བུམ་པ་ལ་དམིགས་པའི་བློ་ཉམས་སུ་མྱོང་
བྱེད་ཡིན་པས་སོ། །
དེ་ཕྱིར་བློ་དབྱེ་རང་ཉིད་ལས་གྲུབ་འགྱུར་ལ། དོན་རྣམས་ཁྱད་པར་ཅན་དུ་རྟོགས་ཀྱི་
སྦྱོར་བ་ཕྱི་མ་དང་གཅིག་གོ། དེ་དག་གིས་དེ་ཡི་དོན་ལ། དོན་རྣམས་ཁྱད་པར་དུ་རྟོགས་ཀྱི་
སྦྱོར་བ་སྔ་མ་དང་གཅིག་གོ། དེ་འདྲའི་བློ་དབྱེ་རང་ཉིད་ལས་གྲུབ་པའི་དེ་ལྟ་མིན་ན། དེ་ལྟ་
མིན་ན་ཐུག་མེད་ལ། དེ་འདྲའི་དབང་མངོན་ཆོས་ཅན། ཁྱོད་ལྟར་རུང་བུམ་པ་མ་དམིགས་
པའི་བློར་མྱོང་ནས་འབྱེད་བྱེད་ཀྱི་བློ་དེ་ཡང་དེ་མིན་ལས་རྫས་ཐ་དད་པར་དེ་ལས་རྫས་
གཞན་གྱི་བློས་མྱོང་ནས་འབྱེད་དགོས། དེའང་དེ་མིན་ལས་རྫས་ཐ་དད་པར། དེ་ལས་
རྫས་གཞན་གྱི་བློས་འབྱེད་དགོས་པ་སོགས་ཐུག་མེད་དུ་འགྱུར་བར་ཐལ། ཁྱོད་བུམ་པ་མ་
དམིགས་པའི་བློར་རང་རིག་གིས་མ་གྲུབ་པར་རང་ལས་རྫས་གཞན་གྱི་བློས་མྱོང་ནས་འབྱེད་
པས་སོ། །འདོད་ན། འགའ་ཡང་ནས་མི་འགྱུར་ལ། ཆོས་ཅན། བུམ་པ་མ་དམིགས་པའི་བློར་
ཚུར་མཐོང་གི་ཚད་མས་གྲུབ་པར་མི་འགྱུར་བར་ཐལ། འདོད་པ་དེ་ཡི་ཕྱིར། རང་བཞིན་ཁྱད་
པར་ནས་གཞན་ལ་མིན་ལ། ཆོས་ཅན། བུམ་མེད་ལས་དོན་གཞན་ཡིན་ཏེ། དེས་དབེན་པའི་
དེ་འཛིན་མངོན་སུམ་དུ་རང་མྱོང་བའི་རང་རིག་གིས་སྟོབས་ལས་གྲུབ་པས་སོ། །དེ་ཕྱིར་དེ་
ནས་དེ་དམིགས་ཉིད་ལ། ཆོས་ཅན། ལྟར་རུང་བུམ་པ་མ་དམིགས་པ་ཡང་ཡིན་ཏེ། རྟགས་
འདྲའོ། །
དེས་ན་མི་དམིགས་ནས་རྟོགས་པས་ལ། ལྟར་རུང་བུམ་པ་མི་དམིགས་པའི་ཡུལ་ཅན་
གྱི་རང་བཞིན་མ་དམིགས་པའི་རྟགས་སུ་བཟུང་བྱ་དབང་མངོན་ཆོས་ཅན། རང་རིག་མངོན་

སུམ་ལས་རྟོགས་ཏེ། ལྟར་རུང་བུམ་པས་དབེན་པའི་ས་ཕྱོགས་དམིགས་པའི་བློ་ཡིན་པས་སོ། 
། དེ་ཡི་ཡུལ་གྱི་རང་བཞིན་མ་དམིགས་པའི་རྟགས་སུ་བཟུང་བྱ་ས་ཕྱོགས་དེ་ཆོས་ཅན། གཞན་
རིག་གིས་རྟོགས་ཏེ། ས་ཕྱོགས་ཡིན་པས་སོ། །རང་ཉིད་ཙམ་གྱིས་ནས་གོ་བྱེད་ཡིན་ལ། རྒྱུ་
མཚན་ཅན་གྱི་སྒྲ་ཤེས་སྒྲུབ་དང་གཅིག་གོ། 
བཞི་པ་ནི། གཞན་དུ་ནས་རྟོགས་པར་འགྱུར་གྱི་དོན། བུམ་སོགས་གྱི་ཡུལ་ཅན་བཀག་
པའི་རྟགས་རྣམ་དཔྱོད་ཅི་ལས། ལྟར་རུང་བུམ་པ་མེད་པའི་དོན་ཁོ་ན་སྒྲུབ་བོ་ཞེས་དབང་
ཕྱུག་སྡེ་དང་དཔྱོད་པ་པ་ཟེར་ན། གཞན་གྱི་དམིགས་ནས་ཐུག་མེད་འགྱུར་ལ། ལྟར་རུང་
བུམ་པས་དབེན་པའི་ས་ཕྱོགས་ཆོས་ཅན། ལྟར་རུང་བུམ་པས་དམིགས་པའི་མངོན་སུམ་
བཀག་ཙམ་དེ་ཡང་ལྟར་རུང་བུམ་པ་དམིགས་པའི་མངོན་སུམ་དམིགས་པའི་ཚད་མ་བཀག་
པ་ཙམ་གྱིས་ཁྱོད་ལ་བསྒྲུབ་དགོས་པར་ཐལ། ཁྱོད་ལ་ལྟར་རུང་བུམ་པ་དམིགས་པའི་མངོན་
སུམ་བཀག་ཙམ་གྱིས་མ་དམིགས་པས། ཁྱོད་ལ་ལྟར་རུང་བུམ་མེད་ཀྱི་དོན་ཁོ་ན་སྒྲུབ་པས་
སོ། །འདོད་ན། ཆོས་ཅན། ཁྱོད་ལ་ལྟར་རུང་བུམ་པ་དམིགས་པའི་མངོན་སུམ་དམིགས་པའི་
ཚད་མ་བཀག་ཙམ་དེ་ཡང་ལྟར་རུང་བུམ་པ་དམིགས་པའི་མངོན་སུམ་དམིགས་པའི་ཚད་མ་
ཁོ་དམིགས་པའི་ཚད་མ་བཀག་ཙམ་གྱིས་བསྒྲུབ་དགོས་དེ་ཡང་དེ་ཡི་དགག་བྱ་དམིགས་པའི་
བློ་བཀག་ཙམ་གྱིས་བསྒྲུབ་དགོས་པ་སོགས་ཐུག་མེད་དུ་འགྱུར་བར་ཐལ། སྔར་གྱི་རྟགས་
བསལ་གཉིས་ཀ་དགོད་དོ། །འདོད་ན་ཆོས་ཅན། ཁྱོད་ལ་ལྟར་བུམ་མེད་ཀྱི་དོན་རྟགས་ཡང་
དག་ལས་མི་རྟོགས་པར་ཐལ། དེ་འདྲའི་ཐུག་མེད་དུ་འགྱུར་བས་ཕྱིར། རྟགས་བསལ་ལོ། །
ལྔ་པ་ནི། སྣང་མི་རུང་གི་དོན་མེད་པར་ཇི་ལྟར་རྟོགས་ཞེ་ན། མི་སྣང་ངེས་པ་མི་རུང་
ཕྱིར་དཔེར་ནས་བཞིན་ལ། ས་ཕྱོགས་འདིར་ཆོས་ཅན། བསྐལ་དོན་ཤ་ཟ་མེད་པར་རྟགས་
ཡང་དག་གིས་མི་འགྲུབ་སྟེ། ཤ་ཟ་ཡོད་སྲིད་པས་སོ། །དཔེར་ན་ཐ་མལ་གྱི་ངོར་སེམས་ཅན་

གཞན་ལ་རྣམ་རྟོག་ཕྲ་མོ་ལ་སོགས་མེད་པར་རྟགས་ཡང་དག་མེད་པར་མི་འགྲུབ་པ་བཞིན། 
གཞན་དུ་བཞག་པ་འགོག་འགྱུར་ལ། བསྐལ་དོན་ཐ་མལ་གྱི་ཚད་མས་མ་དམིགས་པ་ཆོས་
ཅན། གཞི་འདིར་ཐ་མར་གྱི་ངོར་བསྐལ་དོན་ཡོད་པའི་ཐ་སྙད་དོན་མཐུན་འགོག་ནུས་ཏེ། དེ་
འགོག་པའི་ཚུལ་གསུམ་ཡིན་པས་སོ། །འབྲས་བུ་ངེས་མེད་ནས་ནུས་མ་ཡིན་ལ། ཆོས་ཅན། 
གཞི་འདིར་བསྐལ་དོན་མེད་པར་བསྒྲུབ་པའི་རྟགས་ཡང་དག་མིན་ཏེ། ཁྱོད་ལས་གཞི་འདིར་
བསྐལ་དོན་ཡོད་མེད་གང་དུ་ཡང་ངེས་པར་བྱེད་མི་ནུས་པས་སོ། །
ངེས་པ་སྒྲུབ་ཕྱིར་ནས་བྱས་པ་ཡིན་ལ། མེ་མེད་ཆོས་ཅན། མེ་མེད་མཚན་མོའི་རྒྱ་མཚོ་དུ་
མེད་དུ་བསྒྲུབ་ནུས་ཏེ། དེའི་ཚུལ་གསུམ་ཡིན་པས་སོ། །ཁྱབ་བྱེད་མ་དམིགས་པ་ལའང་སྦྱར་
རོ། །
གསུམ་པ་ལ་གཉིས། དབྱེ་བ་དངོས། འགལ་བ་གསུམ་བཤད་པའོ། །དང་པོ་ནི། རང་གི་
སྦྱོར་བ་ནས་ངོ་བོ་སྟེ་ལ། སྣང་རུང་མ་དམིགས་པའི་སྦྱོར་བ་ཆོས་ཅན། ཁྱོད་ལ་གཉིས་སུ་ཡོད་
དེ། འབྲེལ་ཟླ་མ་དམིགས་པ་དང་འགལ་ཟླ་མ་དམིགས་པའི་སྦྱོར་བ་ཡོད་པས་སོ། །
གཉིས་པ་ལ། འགལ་བ་དང་པོ་ནི། ཡོད་ན་ཡོད་པས་མེད་ཕྱིར་ལ། ཚ་རེག་སྟོབས་ཆེན་
རྒྱུན་ཆགས་ཆོས་ཅན། གྲང་རེག་སྟོབས་ཆེན་རྒྱུན་ཆགས་དང་ལྷན་ཅིག་མི་གནས་ཏེ། དེ་དང་
དངོས་པོ་ལས་གྱུར་པའི་འགལ་བ་གང་ཞིག ཁྱོད་ཁྱབ་བྱེད་དུ་བྱུང་སྟོབས་ཀྱིས་དེ་ལྡོག་པར་
འགྱུར་བས་སོ། །འགལ་བ་གཉིས་པ་ནི། རམ་ཕན་ཚུན་ཐ་དད་ནས་བཞིན་ལ། རྟག་མི་རྟག་
ཆོས་ཅན། དངོས་སུ་འགལ་བ་ཡིན་ཏེ། དངོས་སུ་ཕན་ཚུན་སྤངས་ཏེ་གནས་པས་སོ། །འགལ་
བ་གསུམ་པ་བཤད་པ་ལ་བསྟན་བཤད་གཉིས་ལས། དང་པོ་ནི། ཚད་མ་གཞན་གྱིས་ནས་
བཞིན་ལ། རང་གྲུབ་ཙམ་ནས་འཇིག་པར་ངེས་པ་ཆོས་ཅན། རང་ལས་ཕྱིས་འབྱུང་གི་འཇིག་
རྒྱུས་འཇིག་པར་བསྐྱེད་པ་ལ་ལྟོས་བཅས་དང་རྒྱུད་འགལ་ཡིན་ཏེ། དེ་དང་ཚད་མས་གནོད་

པའི་སྒོ་ནས་འགལ་བས་སོ། །
གཉིས་པ་ལ་བཞི། ལྟོས་བཅས་ལ་གནོད་བྱེད་བརྗོད་ལྟོས་མེད་འཇིག་པར་དཔེས་གྲུབ། 
ལྟོས་མེད་ལ་རྩོད་པ་སྤང༌། ངེས་པའི་སྦྱོར་བ་ཉིད་བཤད་པ། དང་པོ་ནི། རྒྱུ་གཞན་ལས་སྐྱེ་
ནས་ག་ལ་ཡོད་ལ། བུམ་པ་ཆོས་ཅན། འཇིག་ངེས་མ་ཡིན་པར་ཐལ། རང་ལས་ཕྱིས་འབྱུང་
གི་འཇིག་རྒྱུ་ལས་འཇིག་པར་སྐྱེད་དགོས་པས་སོ། །དངོས་པོའི་རྒྱུ་ལས་དངོས་པོའི་འཇིག་པ་
ཞེས་པའི་དངོས་པོ་ཤིག་བྱེད་གཅིག་འབྱུང་བས་དེས་འཇིག་ངེས་ཤེ་ན། དངོས་པོའི་རྒྱུ་ལས་
ནས་ཅི་ཞིག་བྱ་ལ་ཆོས་ཅན། རང་རྒྱུས་རང་གིས་འཇིག་པ་བསྐྱེད་དེས་ཁྱོད་འཇིག་པར་བྱེད་
པ་མི་འཐད་པར་ཐལ། རང་རྒྱུ་ལས་རང་ཉིད་འཇིག་པར་སྐྱེས་པས་སོ། །གལ་ཏེ་བུམ་སོགས་
ཀྱི་རྒྱུ་དེས་བུམ་སོགས་ཀྱི་འཇིག་པ་བུམ་སོགས་ལས་རྫས་གཞན་ཞིག་བསྐྱེད་པས་དེས་
བཤིག་པས་བུམ་སོགས་དེ་ནི་འཇིག་པར་འགྱུར་ཞེ་ན། འཇིག་པ་དོན་གཞན་དེས་དངོས་པོ་
དེ་ཉིད་འཇིག་པའི་ངང་དུ་བསྐྱེད་ན་ཅི་ཞིག་ཏུ་འགྱུར་ཞེས་དྲིས་པས་ཅིར་ཡང་མི་འགྱུར་ཏེ། 
དངོས་པོའི་གནས་ལུགས་ཡིན་པས་སོ། །ཞེ་ན། འཇིག་པ་དོན་གཞན་དེས་བུམ་སོགས་ཀྱི་
བདག་ཉིད་དུ་གྱུར་པའི་འཇིག་པ་བྱེད་དམ་དོན་གཞན་ཁོ་ན་བྱེད། དང་པོ་ལྟར་ན། 
དེ་ནི་བདག་ཉིད་ནས་བྱེད་པ་གང་ལ། བུམ་སོགས་ཀྱི་འཇིག་པ་ཆོས་ཅན། བུམ་སོགས་
ཀྱི་འཇིག་པ་དོན་གཞན་དེས་ཁྱོད་ལ་མི་འབབ་པར་ཐལ། བུམ་སོགས་ཀྱི་བདག་ཉིད་ཡིན་
པས་སོ། །གསུམ་པ་ཁས་སོ། གཉིས་པ་ལྟར་ན། གཞན་བདག་ལ་ཕན་འདོགས་ནས་གང་ཅི་
ཞིག་ལ། བུམ་སོགས་ཀྱི་འཇིག་པ་དོན་གཞན་དེ་ཆོས་ཅན། བུམ་སོགས་ཀྱི་འཇིག་རྒྱུ་མ་ཡིན་
པར་ཐལ། འཇིག་པ་བུམ་སོགས་ལས་དོན་གཞན་ཁོ་ན་བྱེད་པས་སོ། །རྟགས་བསལ་ལོ། །
གཉིས་པ་ནི། ལྟོས་མེད་དངོས་པོ་ནས་བཞིན་ལ། བུམ་པ་ཆོས་ཅན། འཇིག་པའི་ངང་ཅན་
ཡིན་ཏེ་རང་ལས་ཕྱིས་འབྱུང་གི་འཇིག་རྒྱུ་ལ་ལྟོས་མེད་གྱི་དངོས་པོ་ཡིན་པས་སོ། །

གསུམ་པ་ནི། ལྟོས་པ་མེད་ནས་འགྱུར་ཞེ་ན་ལ། བུམ་སོགས་ཆོས་ཅན། སྐད་གཅིག་
ཀྱང་དངོས་པོར་མི་འགྱུར་བར་ཐལ། ཕྱིས་རྒྱུ་ལ་ལྟོས་མེད་འཇིག་པས་སོ། །ཞེ་ན། དེ་ལྟར་
འགྱུར་ཏེ་ནས་ཇི་ལྟར་འགྱུར་ཏེ་ལ། ཤེས་བྱ་ཆོས་ཅན། དངོས་མེད་ཡིན་ན་སྐྱེས་ཙམ་ནས་
འཇིག་པར་མི་འགྱུར་ཏེ། སྐྱེས་ཙམ་ན་འཇིག་རྟེན་ན་དངོས་པོ་གྲུབ་དགོས་པས་སོ། །
བཞི་པ་ནི། གང་དག་དེ་ཡོད་ནས་ཚོགས་པ་བཞིན་ལ། དངོས་པོའི་འཇིག་པ་ཡང་དངོས་
པོའི་རྒྱུ་མིན་པའི་ཕྱིས་རྒྱུ་དོན་གཞན་ལ་ལྟོས་པ་མེད་པར་དངོས་པོའི་རྒྱུ་ལས་སྐྱེས་པ་ཡིན་ལ། 
གང་ཆོས་དེར་ཡོད་པ་ཕྱིས་རྒྱུ་དོན་གཞན་ལ་ལྟོས་པ་མེད་པར་རང་རྒྱུ་ལས་ཆོས་དེར་སྐྱེས་
ན་ཆོས་དེར་ཡོད་པར་ངེས་རྒྱུ་ཚོགས་ནུས་པ་ཐོགས་མེད་ཀྱིས་འབྲས་བུ་བསྐྱེད་པར་ངེས་པ་
བཞིན་ནོ། །གཞན་དོན་ལེའུའི་འགྲེལ་བའོ།།      །།
གསུམ་པ་ལ་གསུམ། གཞུང་དོན་དཀའ་བར་བསྟན་པ། གཞུང་གཞན་ཕན་རྒྱ་ཆེན་པོར་
བསྟན་པ། གཞུང་ཇི་ལྟར་བསྒྱུར་བའི་ཚུལ་ལོ། །དང་པོ་ནི། བློའི་ནུས་པ་ཆུང་བ་མེད་པས་
ཆེན་པོ་ཅན་དེ་དག་གིས་ཀྱང་ཆོས་ཉིད་ཟབ་མོའི་དེ་ཉིད་མངོན་སུམ་དུ་རྟོགས་པ་མེད་པ་ཅན་
དང༌། བརྩོན་འགྲུས་ཤིན་ཏུ་ལྷག་པར་གྱུར་པ་དེ་དག་གིས་ཀྱང་མཆོག་གི་དེ་ཉིད་དོན་དམ་པ་
མཐོང་བ་མེད་པ་ཅན་ཡིན་པའི་ཕྱིར། འགྲོ་བ་རྣམས་ཀྱི་ནང་ན་རང་དང་མཚུངས་པར་བསྟན་
བཅོས་འདི་ཡི་དངོས་ཤུགས་ཀྱི་དོན་རྒྱ་ཆེན་པོ་ཇི་ལྟ་བ་བཞིན་རྟོགས་པ་རྙེད་པར་དཀའ་བས། 
ཁོ་བོའི་གཞུང་འདི་ཡི་བརྗོད་བྱ་མཐར་ཕྱིན་པར་རྟོགས་པ་ནི་རང་གི་བློ་གྲོས་ཀྱི་ལུས་ལ་ཐིམ་
ཞིང་ནུབ་པ་ཉིད་དུ་འགྱུར་ཏེ། དཔེར་ན་རྒྱ་མཚོ་ལ་ནི་ཆུ་བོ་བཞི་དང་རླབས་ལ་སོགས་པ་བྱུང་
ཡང༌། ཡང་དེ་ཉིད་ལ་ཐིམ་པ་བཞིན་ནོ། །
གཉིས་པ་ནི། ཁོ་བོའི་གཞུང་ལུགས་འདི་མི་ཤེས་པའི་མུན་པ་སེལ་བའི་ཕྱིར་དང༌། ལྟ་བ་
ངན་པའི་ནགས་ཚང་ཚིང་བསྲེག་པའི་ཕྱིར་དང༌། འཕགས་པ་འཇམ་དཔལ་ཉིད་ཀྱིས་གསོལ་

བ་མ་བཏབ་པར་ཡང་ཡོངས་སུ་རྗེས་སུ་བཟུང་བའི་སློབ་དཔོན་ཕྱོགས་ཀྱི་གླང་པོས་མཛད་
པའི་ཡང་དག་པ་རིགས་པའི་ལམ་གསལ་བར་བསྟན་པའི་ཕྱིར་དང༌། ཡོན་ཏན་བརྒྱས་མཚོན་
པའི་ཡོན་ཏན་མཐའ་ཡས་པའི་འོད་སྟོང་དང་ལྡན་པའི་ཕྱིར་དང༌། བློ་གྲོས་ངན་པ་ལེགས་
བཤད་ཀྱིས་ཉིན་མོ་སྤོང་ཞིང་རིགས་པའི་ཚ་ཟེར་གྱིས་འཇིགས་པའི་མཚན་མོའི་བྱ་རྣམས་
ཀྱིས་སྤངས་པ་དེ་ལྟ་མོད་ཀྱི། བློ་གྲོས་ཀྱི་མིག་རྣམ་དག་དང་ལྡན་པའི་མཁས་པའི་པདྨོ་མཐའ་
ཡས་པ་རྒྱས་པར་བྱེད་པས་ན་ཉིད་མོར་བྱེད་པའོ། །གཟུགས་ཅན་གྱི་རྒྱན་ནོ། །
གསུམ་པ་ནི། རྒྱ་གར་གྱི་མཁན་པོ་སོགས་སོ། །གསུང་རབ་རྒྱ་མཚོའི་དབྱིངས་ལ་དབང་
ཐོབ་ཅིང༌། །ཡང་དག་ལྟ་བའི་བློ་མིག་རབ་ཏུ་གསལ། །ཞལ་ནས་ལེགས་བཤད་མུ་ཏིག་འཕྲོ་
བའི་ཉ། །མཁས་པའི་ནང་ནས་མཁས་མཆོག་ཀུན་དགའ་དཔལ། །དེས་མཛད་རྒྱས་པའི་
བསྟན་བཅོས་རྣམ་འགྲེལ་གྱི། །རྒྱས་འགྲེལ་ཡིད་ཀྱི་མུན་སེལ་ཞེས་བྱ་ཡི། །སྙིང་པོ་བླངས་
ནས་མདོ་ཙམ་བཀོད་པ་འདི། །དོན་དུ་གཉེར་བ་དག་གིས་བསྐུལ་བའི་ངོར། །དགེ་སློང་
བསོད་ནམས་བཟང་པོས་སྦྱར་བའོ། །འདི་ཡི་དགེ་བས་མཁའ་མཉམ་སེམས་ཅན་གྱི། །མ་
རིག་སྤྲིན་ཕུང་རབ་རིབ་བསལ་བ་དང༌། །མཉམ་དུ་ཡེ་ཤེས་ཉིན་བྱེད་འོད་སྟོང་འབར། །རྣམ་
གྲོལ་ཐར་བའི་སྣང་བ་རྒྱས་པར་ཤོག ། 
རྒྱས་པའི་བསྟན་བཅོས་ཚད་མ་རྣམ་འགྲེལ་གྱི་འགྲེལ་བཤད་རིན་པོ་ཆེའི་ཕྲེང་བ་ཞེས་བྱ་
བ་རྫོགས་པར་བྲིས་པའི་ཡི་གེ་པ་ནི་ཤཱཀྱའི་དགེ་སློང་རིན་བཟང་གིས་སོ།།      །།འདིས་
བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག།      །། 
མ་ཡིག་འབྲས་སྤུངས་དཔེ་མཛོད་ཁང་གི་ཕྱི་༼ཞ ༡༩ ༽བྲིས་མ་གློག་པར་གཅིག་མ་གཏོགས་ལག་སོན་མ་བྱུང་བས། སྐུང་
ཡིག་མང་བ་དང༌ཚིག་ཁ་ཤས་ནག་ཤར་བྱས་པ་མཚལ་རྟགས་སམ་སུབ་རྟགས་གང་ཡིན་མི་ཤེས་པ་བས་བརྟག་དགོས་པ་མང༌། 
